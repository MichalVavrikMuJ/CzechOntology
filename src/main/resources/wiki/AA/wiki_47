{"id": "24789", "url": "https://cs.wikipedia.org/wiki?curid=24789", "title": "David Weber", "text": "David Weber\n\nDavid Mark Weber (* 24. října 1952, Cleveland, Ohio, USA) je americký spisovatel science fiction a fantasy. Vystudoval historii, politiku, anglickou literaturu a sociologii. Nyní žije v Greensville v Jižní Karolíně.\n\nMnohá jeho díla mají silně militaristický náboj a odehrávají se v námořnickém prostředí. Je řazen mezi autory military science fiction. V jeho příbězích je zobrazován velmi komplexní a propracovaný svět – a to jak po stránce technologické tak sociální. Dokonce i když píše fantasy, je magie pojímána spíše jako jiná technologie s vlastními zákony a principy.\n\nNejznámějším z jeho hrdinů je Honor Harringtonová. Kolem této hrdinky vystavěl autor celý vesmír známý pod názvem „Honorverse“. Ten zahrnuje víc než dvanáct románů a několik sbírek povídek. Vesmír má vlastní politiku, pokročilé technologie, náboženství, kulturu i faunu a flóru. Hlavní příběh se však odehrává kolem válečného konfliktu mezi Mantichorským královstvím a Lidovou republikou Haven. Před Honor staví autor nelehké úkoly, které tato překonává svou odvahou, taktikou a vůlí, s níž jako kapitánka křižníků motivuje svou posádku k nejlepším výkonům.\n\nVe fanouškovských kruzích je známý také jako MWW (Mad Wizard Weber - Šílený čaroděj Weber), díky své historii při hraní RPG (Role Playing Games - her na hrdiny).\n\n\nRomány:\n\nřada Torch:\n\nřada Saganami:\n\nřada pro mládež:\n\nřada Vzestup Mantichory:\n\nSbírky povídek jejichž editorem je David Weber\n\n\nSpolečně vydáno jako \"Empire from the Ashes\". Známé také jako \"Fifth Imperium\" či \"Dahak série\".\n\n\nKnihy se odehrávají ve světě společenské hry Starfire, jejich spoluautorem je Steve White. Druhá a třetí kniha vyšly také dohromady pod názvem \"The Stars at War\".\n\nNapsáno společně s Johnem Ringem.\n\n\n\n\n"}
{"id": "24790", "url": "https://cs.wikipedia.org/wiki?curid=24790", "title": "Drápkovci", "text": "Drápkovci\n\nDrápkovci (Onychophora) jsou kmen živočichů. Jedná se o velmi starobylou skupinu, která se v podstatě za posledních 500 milionů let nezměnila. Zatím bylo popsáno asi 200 druhů, ale předpokládá se, že celkový počet bude výrazně vyšší. Jde o článkovce s homonomní metamerií.\n\nJedinci mohou dorůstat až 20 cm délky. Jméno dostali podle dvojice drápků, které zakončují nečlánkované končetiny, nesoucí tělo nad podkladem. Stejnoměrně článkované tělo pokrývá kutikula s chloupky, kterou jednou za čas svlékají. Při každém svlékání přibývá počet článků i panožek. Na hlavě mají pár kroužkovaných tykadel a na jejich bázi jsou poměrně vyspělé oči s rohovkou i čočkou. První pár panožek (onychopodií) je přeměněn v kusadla, v ústech je navíc několik masitých pedipalp, vylučujících lepivý sekret. Vylučovací soustavu tvoří metanefridie. Nervová soustava: shodná jako u členovců, složena ze tří oddílů. Pár ventrálních nervových provazců se nachází v každém článku, nad řitním otvorem se spojují. Cévní soustava je otevřená, silně redukovaná díky vzdušnicovému typu dýchání. Přítomna jedna hřbetní céva s párem ostií na každém článku. Dýchací soustava: dýchají vzdušnicemi. Protože nemohou vzdušnice uzavírat (jak to například dělá hmyz), hrozí jim vyschnutí a musí se stále zdržovat ve vlhku. Na povrchu těla se nachází velké množství pórů se svazky tracheálních kapilár. Díky nim dochází k transportu kyslíku k jednotlivým buňkám.\n\nJsou to gonochoristé s přímým vývojem. Některé druhy kladou vajíčka, jiné rodí živá mláďata. U amerických živorodých druhů dokonce nacházíme jednoduchou placentu vyživující zárodek a vývoj embrya může trvat i 15 měsíců. V okamžiku vylíhnutí, či narození jsou mláďata podobná dospělcům.\n\nŽijí převážně na jižní polokouli ve vlhkých tropech. Je to jediný kmen živočichů, který je zcela suchozemský. Všichni drápkovci jsou masožraví. Z ústních žláz vystřikují lepkavou tekutinu, která na vzduchu tuhne. Užívají ji hlavně k lovu, k znehybnění kořisti, ale i pro obranu. Na jejich vlastním těle se tato vlákna rozpadají.\n\nPřevážně jde o noční dravce, kteří napadají různé členovce a další malé živočichy (například slimáky) až do velikosti útočníka. Kořist je paralyzována a poté do ní drápkovec napustí trávicí enzymy, které obsah těla rozpustí. Díky svalnatému hltanu je pak obsah těla vysáván (na principu pumpy).\n\nCelý kmen obsahuje asi 200 druhů. Příkladem je drápkonoš kapský (\"Peripatopsis capensis\"), modře zbarvený, 5 cm velký a žijící v jižní Africe.\n\nAktuální klasifikace (2013):\n\nKmen: Onychophora – drápkovci\n\n"}
{"id": "24791", "url": "https://cs.wikipedia.org/wiki?curid=24791", "title": "Strunovci", "text": "Strunovci\n\nStrunovci (\"Nematomorpha\") je kmen nitkovitých vodních živočichů s parazitickými larvami. Jsou podobní hlísticím, se kterými tvoří skupinu Nematoida.\n\nKmen obsahuje přes 500 druhů.\n\nDospělci mohou dorůstat délky až několik desítek centimetrů a žijí volně ve sladkých vodách nebo v bažinách. Larvy, které po vylíhnutí z vajíček měří asi desetinu milimetru, pronikají do těl živočichů v okolí, a pokud najdou správného hostitele, pokračují ve vývoji. Hostitelem většinou bývá bezobratlý živočich, nejčastěji pobřežní druhy střevlíčků z čeledi střevlíkovitých (\"Carabidae\"), švábi, potápníci nebo vodní larvy hmyzu. Jak larva roste, vyplní celé tělo hostitele.\n\nLarvy ani dospělci mnohdy nemají ústní otvor, způsob přijímání potravy u dospělců není znám, larvy vstřebávají potravu celým tělem.\n\nTaxonomií strunovců se koncem 19. století zabýval český zoolog František Vejdovský a krátkou dobu i jeho tehdejší asistent, pozdější zakladatel Zoologické zahrady v Praze, Jiří Janda.\n\n\n"}
{"id": "24792", "url": "https://cs.wikipedia.org/wiki?curid=24792", "title": "Mechovnatci", "text": "Mechovnatci\n\nMechovnatci (\"Entoprocta\") je kmen vodních prvoústých živočichů. Je známo přibližně 150 druhů.\n\nMechovnatci dosahují velikosti 0,5–5 mm. Žijí ve vodě, obvykle v mořské (např. \"Pedicellina\"), ačkoliv mechovnatka jemná (\"Urnatella gracilis\") je sladkovodní. Od mechovců (Bryozoa, Ectoprocta) se liší polohou řitního otvoru. Mechovnatci mají tento otvor uvnitř vějíře chapadel (proto „ento“ v jejich názvu), mechovci venku.\n\nMechovnatci se živí filtrací detritu a mají trávicí soustavu ve tvaru U. V dospělosti žijí obvykle přisedle, ačkoliv larvy (tzv. trochofory) jsou pohyblivé. Nemají speciální cévní ani dýchací soustavu.\n\nV současné době se dělí kmen pouze na několik čeledí:\n\n\n"}
{"id": "24793", "url": "https://cs.wikipedia.org/wiki?curid=24793", "title": "Jeskyně", "text": "Jeskyně\n\nJeskyně je podzemní dutina vytvořená přirozenou cestou. Vzniká většinou vymíláním nebo vymýváním horniny, obvykle vápence, podzemními prameny. Existují ale také jeskyně v jiných horninách vzniklé jinými způsoby. Průzkumem a mapováním jeskyň se zabývá speleologie.\n\nJeskyně jsou ve většině případů vyzdobeny následným srážením vápence z vody, kdy vznikají sekundární krasové jevy jako například krápníky, závoje atd.\n\n\nJeskyně zpravidla vzniká v krasových oblastech, kde dochází k chemické reakci vody s horninou, která má rozpouštěcí schopností. Voda, která se dostává na zem většinou v podobě srážek se začíná vsakovat do podloží. Vzhledem k tomu, že skalní bloky nejsou jednolité, ale jsou protkány prasklinami či puklinami, dochází k vsaku vody po těchto přirozených drahách. Voda rozpouští okolní horninu, čímž dochází ke zvětšování těchto prasklinek na pukliny. V delším časovém horizontu dochází ke vzniku mohutných podzemních prostor – jeskyní.\n\nVlivem narušení podloží vlivem jeskyně se stává, že se může zřítit část jeskynního stropu, čímž vznikne propast, která se stane přirozeným vstupem do jeskyně. Jeskyně se často vzájemně propojují – vznikají jeskynní komplexy.\n\nPro existenci jeskyní je důležitá hladina podzemní vody, jelikož její kolísání může mít za následek vznik pater v jeskyním komplexu. Dříve byla hladina podzemní vody například výše a tak docházelo k rozpouštění skály v určité výšce, poté, co klesla hladina podzemní vody dochází k rozpouštění o několik metrů níže, což má za následek vznik dalšího patra. Tento jev se může několikrát opakovat a tak se lze setkat s vícepatrovými jeskyněmi.\n\nVápencová krajina s jeskynním systémem se nazývá kras, podle pohoří Kras v bývalé severní Jugoslávii. Kras je charakteristický nedostatkem povrchových vodních toků, přítomností závrtů, obřích hrnců, suchých údolí (řeka, která jimi protékala, teče nyní v podzemí), vyvěraček a holých kamenných polí. Vápencová pole jsou členěna na jednotlivé plochy zvané škrapy asi 50 cm širokými rýhami. Vznikly rozleptáním puklin, často s následným ohlazením činností ledu.V krasu se mohou vyskytovat četné doliny (trychtýřovité vpadliny v průsečících puklin) a polje (uzavřená údolí odvodněná do jeskyní). Tropický kras je typický věžemi a kužely, které vymodelovala intenzívní erozní činnost. Vlivem vnějších geologických činitelů vznikly jednotlivé hornaté útvary, kuželovité a věžovité hory, které jsou odděleny kokpity (sedly).\n\nStalaktity a stalagmity (společně označované jako speleolity) vznikají vysrážením uhličitanu vápenatého z vody bohaté na hydrogenuhličitan vápenatý, která prosakuje stropní částí jeskyně. Stalaktity vyrůstají na stropě jako stébelnaté trubičky (brčka), jejichž vnitřkem stéká voda. Jak uvnitř brčka narůstají jednotlivé krystaly, stalaktit sílí. Stalagmity vyrůstají v místě, kde kapky vody odkapávající ze stalaktitů dopadají na zem.\n\nJestliže kapky jeskynní vody dopadají do malých bazénků obsahujících na dně zrnka hrubého písku, mohou se jednotlivá zrníčka obalit vápencovými vrstvami a vytvořit jeskynní perly. Jiné formy speleolitů představují stalaktitové záclony rostoucí podél okrajů skalních stěn. V místech, kde se stalaktity spojují se stalagmity, vznikají sloupy (stalagnáty); zčeřené povlaky uhličitanu vápenatého (sintru) vytvářejí na stěnách kamenné vodopády. Heliktity jsou stalaktity skládající se ze shluků nepravidelně se větvících prstovitých bočních výrůstků. Jejich růst je podporován kapilárním vzlínáním vody uzoučkými trubičkami.Mnoho speleolitů obsahuje malé množství uranu a měřením jeho radioaktivního rozpadu můžeme získat údaj o stáří jeskynního útvaru. Je to jedna z mála možností, jak datovat věk jeskynních formací, protože růstové rychlosti stalaktitů jsou mnohem proměnlivější, než se dříve předpokládalo.\n\nZ jeskyní vzniklých v horninách jiných než vápencových lze uvést zejména mořské jeskyně, které vznikly odnosem málo odolných částí mořských útesů. Lávové jeskyně se vyskytují v mnoha vulkanických oblastech, např. na Islandu, Havaji, v Keni a v Austrálii. Uvnitř lávových proudů vznikají obvykle tunely, kterými odtekl roztavený materiál zpod již utuhlé povrchové krusty. V některých oblastech budovaných tvrdými horninami se vyskytují puklinové jeskyně, a to v místech, kde byly zlomové plochy rozšířeny erozí nebo mechanickým oddálením jednotlivých segmentů (např. tektonicky).\n\nLedové jeskyně mohou být dvojího typu. První je tzv. englaciální (ledovcový) tunel, kterým protékají podledovcové potoky odtávající vody. Ačkoliv jsou tyto tunely v ledu, mají mnoho znaků společných s vápencovými dutinami. Může však v nich docházet k velmi rychlým změnám následkem pohybů ledovce. Druhým typem jsou jeskyně ve vysokých horských oblastech, v nichž teplota vzduchu jen výjimečně stoupne nad bod mrazu. Voda prosakující během léta z povrchu a stékající po stěnách jeskyně tvoří rampouchy, často značně veliké, nebo se připojuje k podzemním ledovým masám.\n\nPřestože v jeskyních panuje po celý rok tma a průměrné teploty se většinou celoročně pohybují kolem 10 °C (výjimečně v ledových jeskyních nepřekročí 0 °C), tak existují formy života, které se na takové prostředí adaptovaly. Nejznámější z nich jsou netopýři, kteří jeskyně využívají hlavně k přezimování. Dále jsou to různé druhy ryb a obojživelníků z nichž nejznámější jsou Macarát jeskynní a Mločík studňový či různé druhy jeskynních raků jako např. Niphargus tatrensis nebo Orconectes australis. Hojní jsou i zástupci z hmyzí říše kteří jsou zastoupeni zejména různými pavoukovci nebo jeskynními brouky (např. Leptodirus hochenwartii). Z rostlin se v jeskyních vyskytují převážně různé druhy jednoduchých mechů a lišejníků. Kromě nich se zde vyskytují jednobuněčné organismy jako bakterie nebo sinice.\n\nŽivočichové přizpůsobení pro život v jeskyních se nazývají troglobyti. Po delším pobytu v podzemí většina z nich ztratila oči i zbarvení. V některých uzavřených jeskyních komplexech se vyvinuly rozdílné atmosférické podmínky, na které se zde žijící organismy adaptovaly a nyní jsou na nich existenčně závislé.\n\nJeskyně se staly prvními stálými příbytky lidí v dávných dobách, kteří v nich hledali útočiště před okolním světem. Jeskyně se staly jejich příbytky a místy, kde se rozvíjela umělecká tvorba. Do dnešních dnů se nám zachovaly vyobrazená zvířata a denní činnosti na nástěnných malbách.\n\n\nNejdelší jeskyně na Slovensku\n\n\n\n\n\n\n"}
{"id": "24796", "url": "https://cs.wikipedia.org/wiki?curid=24796", "title": "Blatouch bahenní", "text": "Blatouch bahenní\n\nBlatouch bahenní (\"Caltha palustris\") je bylina z čeledi pryskyřníkovitých (\"Ranunculaceae\"), která roste ve střední Evropě na podmáčených stanovištích od nížin do hor. V roce 1999 se stal německou Rostlinou roku.\n\nBlatouch bahenní je vytrvalá rostlina, dorůstá výšky 30–50 cm, výjimečně i výšky okolo 1 metru. Listy jsou jednoduché, dolní řapíkaté, horní až přisedlé, řapík je dole rozšířen v pochvu. Čepele okrouhlé, ledvinité, na bázi srdčité, na okraji zubaté až pilovité. Kvete od dubna do června. Květy jsou leskle žluté, pětičetné, koruna chybí, kalich je petaloidní (napodobuje korunu). Plodem je mnohosemenný měchýřek.\n\nBlatouch bahenní je rozšířen v Evropě (na jihu jen málo) a roste i v rozsáhlých územích Asie a Severní Ameriky. Ve střední Evropě ho často najdeme v luzích sv. \"Alnion incanae\", na podmáčených loukách sv. \"Calthion\" a na jiných bažinatých místech. Blatouch bahenní je rostlina suchozemská. Neroste ponořená celá ve vodě. Vyžaduje však hodně vody, bez ní rychle vadne. Je mírně jedovatá, proto se jí býložravci vyhýbají.\n\nVelmi variabilní druh, je rozlišováno více poddruhů a variet, ve střední Evropě to jsou:\n\n\n\n\nObčas se pěstují jako okrasné rostliny plnokvěté kultivary, někdy i s květy zabarvenými do oranžova. V minulosti se sušená nať (\"Herba calthae palustris\") používala jako močopudný prostředek a projímadlo. Dnes se využívá jen omezeně a to v homeopatických prostředcích.\n\nBlatouch bahenní je nektarodárnou i pylodárnou rostlinou. Nektarium květu blatouchu vyprodukuje za 24 hodin 0,46 mg nektaru s cukernatostí 44 %. Cukerná hodnota, tedy množství cukru vyprodukovaného v květu za 24 hodin, je 0,2 mg. Pylové rousky mají žlutou barvu. Druhové medy blatouchu bahenního nejsou známy.\n\nKvětena ČSR, díl 1 / S. Hejný, B. Slavík (Eds.). - Praha : Academia, 1988. - S. 367-370.\n\n"}
{"id": "24797", "url": "https://cs.wikipedia.org/wiki?curid=24797", "title": "Orsej jarní", "text": "Orsej jarní\n\nOrsej jarní (\"Ficaria verna\") je bylina z čeledi pryskyřníkovitých.\n\nOrsej jarní je vytrvalá bylina nejčastěji 3–15 cm vysoká s kyjovitě ztlustlými kořenovými hlízami. Lodyha je vystoupavá, zpravidla kořenující, v paždí listů se vyvíjí pacibulky nebo pacibulky chybí (záleží na poddruhu, v ČR se zpravidla vyvíjejí). Z jedné lodyhy vyrůstá většinou jen jedna květní stopka. Listy jsou jednoduché, dlouze řapíkaté, nejvyšší s kratšími řapíky. Čepele jsou srdčitě vejčité až okrouhle ledvinité, lysé, na okraji nepravidelně vroubkované. Kališní lístky jsou asi 5–6 mm dlouhé, zelené, na okrajích blanité, lysé. Tyčinek je mnoho. Korunní lístky jsou úzce vejčité, žluté, nejčastěji 12–16 mm dlouhé. Kvete brzy na jaře, v březnu až v květnu. Plodem je nažka, nažky jsou uspořádány do souplodí. Často ale bývají zakrnělé a rostlina se rozmnožuje vegetativně. Počet chromozómů je 2n=32. Mimo ČR ovšem i 2n=24 a 2n=16.\n\nOrsej jarní je přirozeně rozšířen skoro po celé Evropě, chybí jen na úplném severu a na Islandu, dále roste v Malé Asii a na Kavkaze. Člověkem byl zavlečen do Severní Ameriky, kde se může místy chovat i jako invazní druh. V České republice to je běžná rostlina rozšířená od nížin do podhůří, v horách je už vzácný. Najdeme ji nejčastěji ve vlhčích typech listnatých lesů, ale i na loukách a v křovinách.\n\nOrsej jarní je varibilní druh, je rozlišováno více poddruhů. V České republice roste pouze \"Ficaria verna\" subsp. \"verna\". Nastal zde ovšem trochu zmatek v tom, že rostliny rostoucí v ČR byly dříve tradičně řazeny k poddruhu \"Ficaria verna\" subsp. \"bulbifera\". Díky zkoumání Linného typového materiálu ovšem většina současných autorů usoudila, že typus je tetraploidní rostlina dříve řazená pod poddruh subsp. \"bulbifera\". Ovšem toto zjištění má za následek to, autonymum připadne tetraploidním rostlinám s pacibulkami (dříve subsp. \"bulbifera\") a rostliny dříve udávané pod subsp. \"verna\" se musí uvádět pod jiným jménem. V Evropě jsou udávány níže uvedené poddruhy, s tím, že \"Ficaria calthifolia\" je brán v tomto článku jako samostatný druh.\n\n\nPro vysoký obsah vitamínu C se z ní dělával salát, ale jen do doby než vykvetla, po vykvetení je totiž jedovatá.\n\n\n \n"}
{"id": "24798", "url": "https://cs.wikipedia.org/wiki?curid=24798", "title": "Stůl", "text": "Stůl\n\nStůl je druh nábytku tvořený deskou a nohou či nohami, někdy má desku podloženou lubem či doplněnou zásuvkou nebo zásuvkami. Používá se k odkládání či ukládání předmětů, dále pro stolování nebo k práci. Má mít obvyklou nebo pohodlnou výšku, někdy variabilně nastavitelnou.\nStůl může být používán pro odkládání či ukládání věcí, jídla a nádobí a náčiní během konzumace, nádob na nápoje, knih (zvláště velkých a těžkých), rozkladatelných map, papírů během psaní a čehokoliv co vyžaduje mít k dispozici více předmětů. Předměty mohou být položeny na stole stále, např. televizor, počítač, dekorace (např. ubrus, pokrývající obvykle celý stůl) atd. Prostírání, tj. uspořádání nádobí a potravin na stole je dáno především tradicí.\n\nTradiční stoly v Japonsku nazývané \"chabudai\" jsou nízké, někdy mají kruhový tvar a používají se na konzumaci čaje a jídla tak, že stolovník u nich sedí na zemi.\n\n\n"}
{"id": "24803", "url": "https://cs.wikipedia.org/wiki?curid=24803", "title": "Legát", "text": "Legát\n\nLegát, vycházející z latinského slova \"legatus\", jež v doslovném překladu znamená \"pověřený\", byl titul označující v antickém Římě zplnomocněnce, který byl delegován od nějaké vyšší autority. Podle toho se rozlišovali legáti senátorští a císařští.\n\nŠlo vždy o senátory, kteří byli vybíráni především jako diplomatičtí vyslanci k zahraničním státům. Mohlo také jít o deset rádců vítězného vojevůdce (\"decem legati\"), kteří mu měli pomoci organizovat dobyté území, nebo o rádce a zástupce místodržitelů v provinciích.\n\nByli to přímo místodržitelé provincií (\"legati Augusti pro praetore\") či soudci, praetoři do provincií vyslaní (\"legati iuridici\"). V římském vojsku se tak pak nazývali stálí a zkušení velitelé legií (\"legati Augusti legionis\"), které místo nezkušených vojenských tribunů zavedl Gaius Iulius Caesar.\n"}
{"id": "24804", "url": "https://cs.wikipedia.org/wiki?curid=24804", "title": "Vigilius", "text": "Vigilius\n\nVigilius byl od roku 537 do 7. června 555 papežem. Narodil se kolem roku 500 ve významné římské rodině. Jeho otec byl konzulem, bratr senátorem.\n\nJiž Bonifác II. jej chtěl učinit svým nástupcem, avšak římský klérus mu odepřel souhlas. Papež Agapetus I. jej vyslal jako apokrisiáře do Konstantinopole. Zde se začal klonit k monofyzitismu a do Říma se po smrti Agapeta I. vracel coby císařovnou Theodorou upřednostňovaný favorit volby. Justinián I. si od volby Vigilia sliboval též vyřešení sporu mezi zastánci Chalkedonského koncilu a monofyzity.\n\nAvšak po Vigiliově návratu se papežem stal na nátlak ostrogótského krále Theodabada Silverius. Vigilius se stal na nátlak z Konstantinopole 29. března 537 vzdoropapežem a byl obecně po Silveriově smrti uznán jako jeho nástupce.\n\nNavzdory očekávání císaře se však Vigilius začal stavět proti monofyzitismu. Následně roku 543/544 Justinián odsoudil spisy tří významných antiošských teologů (viz Spor o Tři kapitoly). Tomuto výnosu, který zároveň zpochybňoval autoritu Chalkedonského koncilu, se však postavili západní biskupové a Vigilius, kteří odmítli Tři kapitoly odsoudit. Vigilius odcestoval do Konstantinopole, kde roku 548 pod nátlakem a ke zděšení západních biskupů ve svém \"Iudicatum\" podepsal odsouzení Tří kapitol. Za to byl na jedné africké synodě dokonce exkomunikován ze strany některých západních biskupů.\n\nV této situaci uzavírá Vigilius s Justiniánem tichou dohodu, že bude v celé záležitosti svolán ekumenický koncil, který rozhodne; až do té doby neměla žádná strana konat další kroky. Justinián však přesto roku 551 znovu Tři kapitoly odsoudil, proti čemuž Vigilius protestoval a nakonec se uchýlil do baziliky sv. Petra, z níž však byl dovlečen do Konstantinopole. V květnu 551 církevní synod v Konstantinopoli Tři kapitoly odsoudil, avšak Vigilius se postavil zásadně proti. Císař jej za to zesměšnil a dokonce nechal exkomunikovat. Vigilius se v tzv. \"druhém protokolu\" vyjádřil v souladu s touto synodou. Přinejmenším domnělá bezzásadovost přivedla Vigilia do naprosté izolace na Západě i na Východě.\n\nVe váhavosti nadále pokračoval a nakonec přijal i usnesení Druhého konstantinopolského koncilu (553), který nepřijal odsouzení zmiňovaných Tří kapitol. Autoritou papeže coby patriarchy Západu Vigiliovo chování v celé záležitosti otřáslo na více než 150 let. Vigilius zemřel na cestě domů 7. července 555 v Syrakusách.\n\nO mnoho staletí později se Vigiliovo počínání během celé kontroverze stalo v 19. století významným vzhledem k rozpravě o papežské neomylnosti.\n\n"}
{"id": "24807", "url": "https://cs.wikipedia.org/wiki?curid=24807", "title": "Papežská neomylnost", "text": "Papežská neomylnost\n\nPapežská neomylnost je v katolické teologii dogmatem, které tvrdí, že papeži coby římskému biskupovi přísluší neomylnost, „když s konečnou platností vyhlašuje nauku o víře a mravech jako nejvyšší pastýř a učitel všech věřících křesťanů, který své bratry povzbuzuje ve víře“ (Druhý vatikánský koncil, \"Lumen gentium\" 25).\n\nImplicitní víra v církev sahá do daleké minulosti, avšak dogmaticky byl tento názor vyjádřen až Prvním vatikánským koncilem roku 1870. V katolické teologii představuje papežská neomylnost jeden ze způsobů, jakými je v církvi garantována Duchem Svatým neporušenost nauky.\n\nVyhlášení dogmatu bylo přijato velmi odmítavě nekatolickou veřejností a i mezi katolíky byly reakce různé - někteří jej přijali s nadšením, jiní nadšeni nebyli a odpor dalších vedl až k odštěpení starokatolické církve.\n\nIdeu papežské neomylnosti nikdy neuznávaly pravoslavné církve. Pravoslavní křesťané jsou přesvědčeni, že celé první tisíciletí po Kristu nic takového v Církvi neexistovalo. Podle názoru pravoslavných uzurpuje dogmatem o neomylnosti římský papež postavení, které má v Církvi pouze Duch Svatý.\n\n\"Kážeme a určujeme za Bohem vyjevené dogma, že rozhodne-li římský pontifex ex cathedra, to jest, využije-li své hodnosti pastýře a učitele všech křesťanů, dané jeho apoštolskými povinnostmi, vymezí doktrínu víry a morálky závaznou pro veškerou církev, s pomocí Boží, přislíbenou mu blahoslaveným Petrem, vládne neomylností, již svatý Spasitel s potěchou udělil církvi vymezením doktríny o víře a morálce, a tudíž taková rozhodnutí římského pontifika jsou nezměnitelná ve své podstatě a jsou rozhodnutím církve.\"\n\n"}
{"id": "24808", "url": "https://cs.wikipedia.org/wiki?curid=24808", "title": "Lumen gentium", "text": "Lumen gentium\n\nLumen gentium je dogmatická konstituce Druhého vatikánského koncilu o církvi, jeden z nejdůležitějších dokumentů církevního sněmu, který se konal v letech 1962–1965. Konstituci vyhlásil papež Pavel VI. 24. listopadu 1964 poté, co ji schválili shromáždění biskupové v poměru 2 151 ku 5.\n\nNázev dokumentu (latinsky \"Světlo národů\") pochází z prvních slov konstituce: „Kristus je světlo národů.\" Konstituce má osvětlit věřícím i dalším lidem podstatu církve a její univerzální poslání.\n\n\n"}
{"id": "24809", "url": "https://cs.wikipedia.org/wiki?curid=24809", "title": "Justinián I.", "text": "Justinián I.\n\nFlavius Petrus Sabbatius Iustinianus (kolem 482, Tauresium – 14. listopadu 565, Konstantinopol, Byzantská říše), známý spíše jako Justinián I., byl východořímský císař od roku 527 až do své smrti. Ve starší literatuře je někdy označován rovněž jako \"Justinián Veliký\".\n\nJustinián patřil k nejpřednějším postavám období pozdní antiky, přičemž byl posledním císařem, jehož rodným jazykem byla latina. Jeho panování znamenalo významný předěl v procesu transformace antické římské společnosti ve středověkou byzantskou. Vedle četných reforem se jeho vláda vyznačovala ambiciózním, třebaže jen částečně naplněným záměrem „obnovy říše“ (\"renovatio imperii\"). Císařovým vojevůdcům se podařilo přemoci Vandaly a Ostrogóty a získat zpět kontrolu nad rozlehlými západními oblastmi někdejšího římského impéria. Mnohem dalekosáhlejší dopad měla jím podnícená kodifikace římského práva, která vešla ve známost jako \"Corpus iuris civilis\". Mimořádný kulturní rozkvět Justiniánovy epochy reprezentoval rozsáhlý stavební program, v rámci něhož se zrodily takové skvosty, jako byl chrám Hagia Sofia v Konstantinopoli.\n\nPočátkem čtyřicátých let 6. století zachvátil říši zhoubný mor, mající katastrofální dopady na obyvatelstvo a hospodářství státu. Zhruba v téže době se východořímská říše zapletla do série namáhavých a zdlouhavých konfliktů s perskou říší a v Itálii. V roce 529 nechal Justinián uzavřít platónskou Akademii v Athénách a o několik let později fakticky zrušil starodávný římský úřad konzulů. Stále silněji se také projevovala tendence k sakralizaci instituce císařství a k posilování jeho autokratických rysů.\n\nStěžejní primární pramen dějin Justiniánovy epochy představuje dílo Prokopia z Kaisareie. V dalších staletích kronikáři čerpali z dnes už nedochovaného spisu syrského historika Ioanna z Efesu. Oba tito dějepisci zaujímali velmi rezervovaný postoj vůči Justiniánovi a císařovně Theodoře. K jiným důležitým pramenům se řadí práce Agathia a Menandra Protektora a kronika Ioanna Malaly.\n\nPetrus Sabbatius se narodil někdy kolem roku 482 ve vesnici Tauresium (nedaleko dnešního Skopje) v prefektuře Illyricum. Pocházel z rolnické rodiny thráckého původu a jeho rodným jazykem byla latina. Bratr Justiniánovy matky Vigilantie jménem Justinus sloužil ve východořímském vojsku, v němž prodělal závratnou kariéru a povýšil na velitele císařské gardy. Justinus povolal svého synovce do hlavního města, postaral se o jeho řádné vzdělání a nejspíše ho adoptoval, načež Petrus Sabbatius přijal cognomen Iustinianus.\n\nKdyž v roce 518 zemřel tehdejší císař Anastasius I., letitý Justinus se poněkud nečekaně stal jeho nástupcem. Justinián, jenž v té době působil v palácové stráži jako \"candidatus\", patřil k nejbližším důvěrníkům nového císaře. Jeho vliv byl údajně tak velký, že podle mínění Prokopia z Kaisareie měl již za panování svého strýce do značné míry určovat politiku říše, nicméně tento názor se dnes jeví být sporný. Justinián každopádně rychle stoupal v hodnostech a v roce 519 užíval titulu \"comes\". Poté, co nechal odstranit Justinova potenciálního konkurenta Vitaliana, povýšil roku 521 na velitele vojska (\"magister equitum et peditum praesentalis\") a zastával svůj první konzulát. O čtyři roky později ho Justinus obdařil titulem caesara, čímž ho oficiálně ustavil dědicem trůnu. Někdy kolem roku 525 Justinián vyvolal skandál svatbou s Theodorou, jež pocházela z nízkých poměrů a před tím, než se s ním seznámila, se živila jako herečka a kurtizána. Justinus musel kvůli tomuto sňatku dokonce změnit zákon zakazující uzavírání svazků mezi příslušníky senátorského stavu a bývalými herečkami. Theodora oddaně podporovala svého manžela a mnohokrát prokázala svoji nevšední inteligenci a dobrý odhad povahy lidí.\n\nV dubnu 527 jmenoval nemocný Justinus v předtuše blížící se smrti Justiniána spolucísařem. 1. srpna téhož roku Justinus zemřel a Justinián se stal jediným vládcem říše.\n\nJustinián byl označován za „nejbdělejšího ze všech císařů“, neboť vykazoval mimořádnou aktivitu a osobně se angažoval v rozmanité škále administrativních a vládních povinností. Vzhledem ke svému původu postrádal mocenskou základnu v řadách senátorské aristokracie v Konstantinopoli, shlížející svrchu na novou dynastii založenou venkovany a herečkou. Manželský pár se snažil vykompenzovat svůj neurozený původ okázalým dvorským ceremoniálem. Justinián často vybíral generály a úředníky spíše pro jejich schopnosti než pro jejich urozenost. Císařovi zdatní podřízení spláceli jeho důvěru svojí oddaností. Vedle přirozeně chytré Theodory se Justinián opíral o prefekta praetorio Jana z Kappadokie, který dokázal vybírat daně s neúprosnou efektivitou. Mezi další talentované jedince náležel \"quaestor sacri palatii\" Tribonianus, císařův rádce v právních záležitostech, mimořádně nadaný diplomat Petros Patrikios, dlouholetý nejvyšší představený úřadů (\"magister officiorum\") a finanční ministr, \"comes sacrarum largitionum\" Petros Barsymes, oblíbenec Theodory působící po sesazení Jana z Kappadokie jako prefekt.\n\nŘímské právo v období pozdní antiky se v důsledku zákonodárné činnosti císařů a velkého množství právních dobrozdání a výkladů stávalo stále méně přehledným a vzájemně si odporujícím. Již před završením prvního roku své vlády proto Justinián ustavil desetičlennou komisi právníků, vedenou Janem z Kappadokie, k zahájení rozsáhlé legislativní reformy. 7. dubna 529 komise zveřejnila sbírku všech platných císařských zákonů, nařízení a reskriptů známou jako \"Codex Iustinianus\", jež svým rozsahem předčila dřívější \"Codex Theodosianus\".\n\nPo tomto úspěchu se Justinián zaměřil na náročný úkol uspořádání a kodifikace komentářů a odpovědí římských právních expertů. Za tímto účelem jmenoval v prosinci 530 novou komisi, sestávající z šestnácti zástupců právních škol v Konstantinopoli a Berytu (dnešní Bejrút), za jejíhož předsedu určil Triboniana. Výsledek snažení této komise byl publikován v prosinci 533 pod názvem \"Digesta\" (řecky \"Pandektai\"). Tento sborník tvořený padesáti knihami sloužil jako rozhodující pomůcka soudců a byl povýšen na zákon. Současně probíhala pod dohledem Triboniana práce na učebnici pro studenty práv. Zakončena byla zhruba ve stejné době jako v případě Digest vydáním příručky \"Institutiones\". V roce 534 vyšlo ještě revidované a opravené znění Justiniánova kodexu, jehož původní znění se nedochovalo. Kodex, Digesta a Institutiones tvořily ucelený soubor, mající zásadní dopad na evropské právní dějiny, pro nějž se v 16. století vžilo označení \"Corpus iuris civilis\".\n\nJustiniánovu další legislativní činnost reprezentují \"Novellae\", nové zákony publikované po roce 534, které byly v rozporu s dosavadní praxí vydávány v řečtině. Justinián hodlal vytvořit pro tyto zákony samostatnou sbírku, avšak tento úmysl se mu nepodařilo realizovat. Z historického hlediska představují Novely společně s dřívějšími císařovými zákony, zahrnutými do kodexu, znamenitý doklad tehdejších společenských poměrů a císařova chápání sebe samotného. Nikoli překvapivě pochází většina Novel z třicátých let 6. století, jelikož v pozdější fázi své vlády Justinián napřel svoji pozornost především k teologickým otázkám. Dojem pramenící z Justiniánových zákonů se vyznačuje jistou rozporuplností. V oblasti náboženství je nápadná císařova bigotnost a pozoruhodná sebedůvěra. V záležitostech státní správy, nebo právního postavení žen a otroků je zřejmý horlivý zájem o zlepšení situace. Císař tudíž usiloval o potlačení korupce zapovězením prodeje provinciálních úřadů v roce 535, ačkoli několik let nato od tohoto zákazu vzhledem k finanční tísni upustil. V roce 542 fakticky zrušil starobylý úřad konzulů. Nezpůsobilost žen ve věcech opatrovnictví a provozování vlastní živnosti byla odstraněna, o což se možná zasloužila i císařovna Theodora.\n\nV okamžiku Justiniánova nástupu na trůn se východořímská říše nacházela ve válečném stavu se sásánovskou Persií. Císař brzy provedl reorganizaci vojska bránícího východní hranici vyčleněním samostatného velení v Arménii. Do nově vytvořené hodnosti \"magister militum per Armeniam\" byl jmenován obratný vojevůdce Sittas, bývalý člen Justiniánovy tělesné stráže. Sittas se vyznamenal podrobením výbojného kavkazského kmene Tzanů a odražením početné perské armády v roce 530. V červnu téhož roku východořímský generál Belisar přesvědčivě zvítězil nad jiným perským vojskem v bitvě u Dary. Také Belisar působil dříve jako tělesný strážce Justiniána a v jeho štábu tehdy pobýval historik Prokopios z Kaisareie. Následujícího roku Belisar utrpěl porážku v bitvě u Kalliniku při řece Eufrat, načež byl povolán do Konstantinopole. Další akce přerušila smrt perského velkokrále Kaváda I., jehož nástupce Husrav I. byl svolný k míru, neboť potřeboval konsolidovat svoji pozici. V roce 532 válčící strany uzavřely tzv. „věčný mír“, na základě něhož se Justinián zavázal zaplatit Peršanům 11 000 liber zlata.\n\nV lednu 532 došlo v Konstantinopoli k závažným pouličním násilnostem, které na přechodnou dobu otřásly Justiniánovým postavením. Nepokoje vyvolali příslušníci soupeřících démů, skupin příznivců vozatajů soutěžících v hippodromu, nazývajících se podle barev oděvů závodníků Modří a Zelení. Justinián projevoval náklonnost k Modrým, a když se za Justina rozhořel neklid mezi stoupenci jednotlivých démů, měl je podle Prokopiova tvrzení dokonce podněcovat. Teprve jako císař zaujal umírněnější postoj. Bezprostřední příčinou povstání se stala nevyslyšená žádost démů o omilostnění dvou jejich členů odsouzených k smrti. V průběhu jednoho ze závodů se Modří a Zelení náhle spojili a za volání obvyklého pokřiku \"Níká!\" („Zvítěz!“) rozpoutali násilnosti, při nichž osvobodili vězně a zapálili velkou část centra Konstantinopole.\n\nNa stranu vzbouřenců se záhy připojili někteří významní senátoři, s jejichž podporou se výtržníci začali domáhat sesazení městského prefekta, pretoriánského prefekta Jana z Kappadokie a quaestora Triboniana. Justinián je neprodleně sesadil, nicméně dav pokračoval v ničení města a ani příchod císařských vojáků z Thrákie nevedl k zjednání pořádku. Vzbouřenci místo toho odvedli Hypatia, synovce zesnulého císaře Anastasia, do hippodromu a tam ho prohlásili císařem. Justinián se rozhodl opustit město a prchnout do Thrákie, v tom mu ale zabránila Theodora odhodlaná setrvat. V Konstantinopoli prodlévali dva generálové věrní císaři: z východu se navrátivší Belisar a velitel ilyrského vojska Mundus. Ti se vypravili se svými muži do hippodromu, kde narazili na shromážděné vzbouřence a povstání brutálně potlačili, přičemž mělo zahynout kolem 30 000 lidí. Následně nechal Justinián popravit Hypatia a nařídil zabavit majetek a poslat do vyhnanství senátory, kteří se přidali ke vzbouřencům. Císaři se tím podařilo zastrašit dav a zlomit odpor senátní opozice. Konstantinopol utrpěla četné škody, což Justiniánovi umožnilo realizovat své stavební záměry.\n\nMír s Peršany Justiniánovi poskytl prostor k aktivnějším zásahům v záležitostech barbarských království na území někdejší západořímské říše. Přitom těžil z nestabilních vnitřních poměrů v říši Vandalů v severní Africe a v ostrogótské říši v Itálii. V roce 530 byl vandalský král Hilderich, i přes své ariánské vyznání tolerantní ke katolicismu a vstřícný vůči Konstantinopoli, svržen svým bratrancem Gelimerem. Justinián pobouřený tímto činem pojal úmysl vést proti Gelimerovi trestnou výpravu, ačkoli obdobná expedice v roce 468 skončila naprostým fiaskem. Jan z Kappadokie, znovu dosazený do úřadu pretoriánského prefekta, se pokusil císaře odvrátit od tohoto záměru, jejž pokládal za příliš nákladný a nadmíru riskantní. Navzdory jeho radám se Justinián přidržel svého plánu, jelikož byl rozhodnutý zbavit Afriku ariánských vandalských vládců, neblaze proslulých perzekucí svých katolických afrořímských poddaných.\n\nV červnu 533 Belisar vyplul s 18 000 muži proti Vandalům a při cestě do severní Afriky doplnil zásoby na Sicílii, náležející tehdy k panství Ostrogótů. Příchod východořímského vojska Gelimera zcela zaskočil, protože vlastní loďstvo odeslal s částí svého vojska na Sardinii, aby potlačilo místní povstání. Vandalský král nechal sice popravit svého předchůdce Hildericha, nicméně jeho vojáci byli poraženi Římany v bitvě u desátého milníku. V polovině září vtáhl Belisar do Kartága, v němž byl nadšeně uvítán jeho obyvateli. Třebaže Gelimer uprchl po své porážce na západ, většina jeho armády zůstávala nedotčena a navíc ji posílily oddíly vracející se ze Sardinie. V prosinci 533 však Belisar zaútočil na Vandaly a v bitvě u Tricamara je přesvědčivě potřel. Gelimer vyhledal záchranu v útěku k Berberům a v dalším roce se vzdal Římanům. Po završení tažení se Belisar odebral s vandalskými zajatci a kořistí zpět do Konstantinopole, kde pro něho Justinián uspořádal velkolepý triumf.\n\nÚzemí dobyté ve válce s Vandaly, zahrnující vedle severní Afriky také Sardinii, Korsiku a Baleáry, bylo již v roce 534 opět podrobeno řádné císařské administrativě. Do čela civilní správy byl postaven \"praefectus praetorio per Africam\", jemuž podléhalo sedm místodržitelů provincií. Klíčová role ale příslušela lokálnímu veliteli vojska (\"magister militum per Africam\"), který se brzy musel vypořádávat s povstáním Berberů. Neklid vyvolávaný jejich zničujícími nájezdy ještě zhoršila vzpoura armády v roce 536. Teprve po téměř patnácti letech soustavného válčení se Justiniánovu generálovi Ioannu Troglitovi podařilo v roce 548 dosáhnout nad Berbery jistého vítězství a nastolit v Africe mír. Severní Afrika se pak těšila určitému rozkvětu trvajícímu až do 7. století.\n\nPo smrti Theodoricha Velikého v roce 526 vládla ostrogótské říši jeho dcera Amalasuntha, vystupující jako regentka za svého nedospělého syna Athalaricha. Poté, co Athalarich zemřel, Amalasuntha se provdala za svého příbuzného Theodahada. Ten se ovšem nehodlal dělit o moc se svojí manželkou a záhy proti ní zosnoval spiknutí vyúsťující na jaře 535 v její zavraždění. Protože Amalasuntha byla spojencem Římanů, císař povzbuzený snadností, s níž si podmanil Vandaly, se chopil této události jako záminky k rozpoutání války s Ostrogóty.\n\nJustinián vyslal vojsko do Dalmácie, zatímco Belisar se vylodil na Sicílii, kde narazil na zanedbatelný odpor. Theodahad pak papeži Agapetovi přikázal, aby se odebral do Konstantinopole a požádal císaře o mír. Ostrogótský král byl dokonce ochotný kapitulovat, avšak upustil od toho, když Ostrogóti vytlačili Římany z Dalmácie. V roce 536 Belisar vytáhl na jih Apeninského poloostrova a po rychlém postupu oblehl a dobyl Neapol. Theodahadova pasivita popouzela Ostrogóty, kteří se vzbouřili, krále zabili a novým panovníkem učinili schopného vojevůdce Vitigise. Mezitím Belisar v prosinci 536 s pouhými 5000 muži obsadil Řím. Celý další rok byl vyplněn Vitigisovými neúspěšnými pokusy o znovuzískání kontroly nad „věčným městem“. Roku 538 Ostrogóti zanechali marného obléhání, neboť Římané se zmocnili Ariminia, nalézajícího se jižně od Ravenny, Vitigisovy rezidence. Justinián vypravil do Itálie posily, s jejichž pomocí Římané postupně opanovali Milán, Janov a jiná sídla. Namáhavé a obtížné válčení spojené s četnými krutostmi mělo značně nepříznivý dopad na místní obyvatelstvo, zápasící ještě s hladomorem. Justinián poslal do Itálie rovněž jednoho ze svých nejbližších rádců eunucha Narsa, Belisarova soupeře. Kompetenčních sporů a vzájemné animozity mezi římskými veliteli využili Ostrogóti k dobytí Milána a toto město vzápětí strašlivě zpustošili. Nato Justinián povolal Narsa zpět do Konstantinopole.\n\nV roce 539 postavení Ostrogótů valem upadalo, k čemuž přispěl zničující vpád Franků do severní Itálie a postup Belisara k Ravenně, již se chystal sevřít obležením. Vitigis navázal diplomatické kontakty s perským králem Husravem a zároveň vyjednával s Justiniánem, doufajícím v ukončení konfliktu dříve, než dojde k obnovení nepřátelství na východních hranicích. Císařovi poslové proto Vitigisovi předložili návrh předpokládající rozdělení Itálie podél řeky Pád. Ostrogóti si směli podržet kraje nacházející se severně od této řeky, takže by vytvořili jistý nárazníkový stát chránící římské území na jihu před cizími nájezdy. Belisar ale nepokládal tyto mírové podmínky za dostačující k zajištění bezpečnosti Itálie a místo toho zdánlivě přijal ostrogótskou nabídku západořímské císařské hodnosti. Zásluhou Belisarovy lsti získali Římané v květnu 540 bez boje Ravennu i s ostrogótským pokladem a Vitigisem. Podrobení Itálie se zdálo být zdárně dokončeno, avšak Justiniánova důvěra k Belisarovi byla podlomena a po vojevůdcově příjezdu do Konstantinopole se mu ze strany císaře dostalo jen chladného přivítání.\n\nVedle zákonodárných počinů a válečných podniků dosáhl Justinián mimořádné proslulosti svým ambiciózním stavebním programem, jehož popisu vyhradil Prokopios svoji knihu \"O stavbách\". Po potlačení povstání Níká se Konstantinopol nalézala z velké míry v troskách. Císař se chopil nabízející se příležitosti k rozsáhlé rekonstrukci, v rámci níž nechal na místě někdejšího kostela Hagia Sofia („Boží Moudrosti“) vybudovat velkolepou baziliku, vysvěcenou v roce 537. Tento jedinečný chrám s inovativním designem, opatřený pozoruhodně řešenou kopulí, je pokládán za poslední velký výtvor pozdně antické architektury a na celá staletí se stal centrem východního křesťanstva. Navržením a provedením byli pověřeni architekti Anthemios z Trallu a Isidor z Milétu. Obdobnou proměnu prodělal chrám svatých Apoštolů. Jiné významné stavby v hlavním městě spadající do Justiniánovy éry představovaly chrám svatého Sergia a Bakcha a chrám Božího Míru. Působení konstantinopolské architektury se projevilo i na východě říše a především v Ravenně na západě. Tam byl vybudován skvostný chrám San Vitale, oplývající znamenitou mozaikovou dekorací. V poušti Sinaje vznikl opevněný klášter svaté Kateřiny, charakteristický prolnutím církevní a obranné funkce.\nJustinián se neomezoval jenom na sakrální stavby, nýbrž dal zbudovat četné fortifikace, paláce, podzemní nádrže, lázně a špitály. Na náměstí Augustaion v Konstantinopoli byl vztyčen sloup, na jehož vrcholu byla umístěna císařova bronzová jezdecká socha v nadživotní velikosti. Řeka Sangarios byla v Bithýnii překlenuta monumentálním mostem, usnadňujícím vojenské spojení s Orientem. Antiochie, těžce zasažená zemětřesením a Peršany, byla podobně jako jiná města sužovaná přírodními katastrofami či pleněním nepřátel, obnovena, přesto se už nikdy nezaskvěla ve své dřívější nádheře. Nedaleko svého rodiště nechal císař s velkým nákladem vystavět město Justiniana Prima (v současnosti Caričin Grad). Ponejvíce v počáteční fázi své vlády Justinián všeobecně dbal o rozvoj měst a hlavně sídelních středisek provinciální správy, těšících se čilé stavební a renovační činnosti. Teprve ve čtyřicátých letech 6. století císařská podpora městům citelně poklesla. Zvýšenou pozornost císař věnoval také utužení systému opevnění na Dunaji a při východní hranici. Silně rozšířena byla například pevnost Singidunum na místě nynějšího Bělehradu.\n\nJustiniánovo období zrodilo celou řadu výjimečných literátů, včetně dějepisce Prokopia z Kaisareie, sloužícího jako rádce a sekretář v doprovodu Belisara. Jeho tažení Prokopios zachytil v rozsáhlém díle \"O válkách\" s Peršany, Vandaly a Góty. Velice pregnantně vystihl teorii \"translatio imperii\" o přenesení císařské moci z Říma do Konstantinopole, podle níž byla po roce 476 jedinou legitimní římskou říší Byzanc. Prokopiovi jsou připisovány rovněž \"Anekdoty\", pro něž je typický sžíravý pohled na život tehdejšího císařského dvora. Pro Prokopia a stejně tak i pro mnohé jiné tehdejší literáty je příznačný poměrně ambivalentní postoj k Justiniánovi a jeho politice. V líčení historických událostí na Prokopia navázal Agathias a po něm pokračoval Menandros Protektor. Vedle hojného počtu řecky psaných děl vynikají historické spisy syrského biskupa Ioanna z Efesu. Předním soudobým kronikářem byl Ioannes Malalas, zaznamenávající Justiniánovu epochu ze specifické církevní perspektivy. Náhled do fungování císařské administrativy poskytl ve svých textech Ioannes Lydos. Za Justiniána dosáhl vrcholu své tvůrčí činnosti Romanos Melodos, nejslavnější skladatel byzantských hymnů. V témže čase tvořili své verše básníci Paulos Silentiarios a latinsky píšící Flavius Cresconius Corippus, pocházející ze severní Afriky.\n\nOptimismus patrný v úvodu Justiniánovy vlády se začal postupně vytrácet následkem série ničivých zemětřesení, přechodné změny klimatu zaznamenané kolem roku 536, záplav a častých hladomorů. Dopady těchto pohrom byly ještě umocněny zhoršující se zahraničně politickou situací ve čtyřicátých letech. Nejfatálnější úder ovšem říši uštědřila zhoubná epidemie dýmějového moru. Podle Prokopia začalo toto onemocnění v egyptském přístavu Pelusium. Naproti tomu církevní historik Euagrios Scholastikos uvádí, že mor vypukl v Etiopii. Z Egypta se každopádně rychle rozšířil do Palestiny a Sýrie a v létě 542 dorazil po moři do Konstantinopole. Odtud pak pronikl do Malé Asie a přes Mezopotámii do Persie. S odstupem času epidemie zachvátila Itálii a celé západní Středomoří.\n\nVysoká úmrtnost nakažených záhy navodila nezměrnou hrůzu a paniku v celé společnosti. Nejvíce postiženými se stávala hustě obývaná místa, jako byla města či vojenské tábory. V samotném hlavním městě prý mor přivodil smrt více než polovině jeho obyvatel a v okamžicích svého nejhoršího běsnění měl údajně zahubit zhruba 5000 až 10 000 lidí denně. Nemoc připravila o život mnohé z nejvyšších císařských úředníků a dokonce i Justinián se jejím přičiněním ocitl na prahu smrti. Rozsáhlé oblasti říše a četná města zůstala téměř vylidněná, což způsobilo markantní propad veškeré hospodářské činnosti. Moderní badatelé se kvůli chybějícím údajům o počtu obětí rozcházejí v hodnocení dopadu epidemie na demografický vývoj. Všeobecně se ale odhaduje, že populace říše poklesla zhruba o čtvrtinu až třetinu. Mor se navíc stal endemickým, takže po opadnutí první vlny se v určitých cyklech vždy po několika letech vracel a to celá další dvě staletí. Epidemie zjevně poznamenala Justiniánovo chování, jehož dřívější činorodost v oblasti zákonodárství a reformní zápal ustaly a naopak se hlouběji pohroužil do řešení církevních otázek a vedení teologických disputací.\n\nJustiniánovy výboje na západě znepokojovaly sásánovského krále Husrava I., který ztratil zájem na trvání „věčného míru“, jakmile si upevnil moc v perské říši. Touha po kořisti a slávě společně s ostrogótskou nabídkou spojenectví podněcovaly krále, aby využil Justiniánovy zaneprázdněnosti v Itálii ke vpádu do Sýrie. V tom ho zřejmě utvrzovala i skutečnost, že Belisar odvedl nezanedbatelnou část východního polního vojska na západ, takže hranice římského Orientu zůstávala poměrně málo chráněná.\n\nBrzy na jaře 540 Husrav vstoupil na římské území v čele ohromné armády směřující k Antiochii, třetímu největšímu městu říše. Justinián pověřil obranou Sýrie svého bratrance a schopného vojevůdce Germana, jehož poslal do Antiochie s pouhými 300 muži. Při svém postupu Husrav nutil syrská města, aby si vykoupila bezpečnost. Některá jako Sura nebo Beroia (Aleppo) byla Peršany dobyta a zpustošena. Král dokonce projevil ochotu upustit od pochodu na Antiochii, pakliže mu bude zaplaceno výkupné, nicméně císařovi vyslanci zavrhli jakékoli vyjednávání. Germanus shledal situaci vzhledem k drtivé převaze nepřátel za beznadějnou a uprchl. Krátce po prvním útoku Peršanů se Antiochie vzdala, načež byla vypleněna a zničena a tisíce jejích obyvatel odvedeny do Persie. Husrav poté předložil císaři svoji mírovou nabídku stanovující Římanům uhrazení značné sumy a přitáhl k městu Apameia. Justinián byl ochoten akceptovat královy mírové návrhy, avšak po marném pokusu Peršanů o dobytí pevnosti Daras svůj souhlas stáhl.\n\nHusravův grandiózní úspěch přivodil vážné škody hospodářství Sýrie a především zasadil ránu římské prestiži. Gubazes, král kavkazské Laziky, vědom si zranitelnosti Římanů požádal Husrava, aby mu pomohl zbavit se Justiniánovy nadvlády. V roce 541 se Husrav vypravil do Laziky, kde se zmocnil římské pevnosti Petra, čímž si zabezpečil kavkazské průsmyky a strategicky důležitý přístup k Černému moři. Výpravu přerušil teprve po zprávách o Belisarově protiútoku v Mezopotámii. V dalším roce se Husrav opět vydal do Sýrie, odkud zamýšlel pokračovat až do Palestiny. Třebaže měl nad Římany převahu, obavy z moru ho zřejmě přiměly zanechat expedice. Při návratu na perské území si překvapivým útokem podrobil město Kallinikos (Rakka). Theodora potom odvolala Belisara do Konstantinopole, jelikož si dovolil otevřeně zvažovat otázku následnictví po Justiniánovi, který onemocněl morem. Římané shromáždili asi 30 000 mužů a roku 543 pronikli do perské Arménie. Tam jejich vojsko žalostně podlehlo podstatně menším perským silám. O rok později Husrav vtáhl do římské Mezopotámie a oblehl Edessu. Houževnatý odpor tamější posádky nakonec krále donutil ke stažení.\n\nV roce 545 se Justiniánovi podařilo sjednat s Husravem pětileté příměří za cenu 2000 liber zlata. Klid zbraní se nevztahoval na Laziku, na niž Římané stále vznášeli nároky. V roce 548 král Gubazes znovu změnil strany, když seznal perské panství za ještě tíživější než římské. Nato Justinián vyslal do Laziky vojsko, jež zajistilo kontrolu nad většinou této země a obklíčilo Petru drženou Peršany. Dobývání tohoto opevněného místa se protáhlo do roku 551, kdy ho Římané konečně zabrali a zatlačili Peršany k hranicím sousední Ibérie. V témže roce bylo prodlouženo příměří na mezopotámské frontě o pět let. Zápas o Laziku se nadále odehrával převážně ve vnitrozemí a trval až do roku 557. Obě strany vyčerpané vzájemným nerozhodným válčením se uchýlily k zdlouhavému vyjednávání zakončenému v roce 561. Na základě padesátileté mírové smlouvy, dohodnuté za zprostředkování Petra Patrikia, Peršané uznali římský protektorát nad Lazikou. Justinián tudíž dokázal uhájit svoji východní hranici, ačkoli se zavázal odvádět králi každoroční tribut ve výši více než 400 liber zlata.\n\nObsazením Ravenny a zajetím Vitigise v roce 540 konflikt na Apeninském poloostrově zdánlivě skončil. Jakmile ale Ostrogóti poznali, že je Belisar oklamal, jejich roztroušené zbytky v severní Itálii odmítly uznat svoji porážku, čímž začala druhá, ničivější fáze gótské války. Do čela odboje se postavil nejprve šlechtic Ildibad a nedlouho poté, co byl zavražděn, jeho synovec Totila. V něm Ostrogóti nalezli zdatného a energického vojevůdce usilujícího získat na svoji stranu italské obyvatelstvo. To bylo sužováno útiskem Justiniánových výběrčích daní a drancováním východořímských vojáků, demoralizovaných opožděným vyplácením žoldu a nejednotným velením. Svým sociálním programem si Totila naklonil nižší vrstvy italské společnosti a propouštěnými otroky rozmnožil zástupy své armády. V roce 542 se Justinián rozhodl skoncovat s Ostrogóty a odeslal na Apeninský poloostrov potřebné posily. Totila ovšem opakovaně porazil početně silnější Římany dobývající Veronu, posléze vytáhl do Etrurie a sevřel Florencii. Římané se stáhli za hradby měst, čehož Totila využil k výpravě na jih, kde na jaře 543 Ostrogóti obsadili Neapol. S výjimkou Ravenny, Říma a několika měst na pobřeží se pod jejich kontrolou nacházela většina Itálie.\nJustinián ji přesto nemínil ponechat Ostrogótům a v roce 544 znovu jmenoval tamějším velitelem Belisara, jemuž ale poskytl jen zanedbatelnou vojenskou podporu. V prosinci 545 zahájil Totila obléhání Říma, trvající po celý následující rok. Belisar zamýšlel prolomit ostrogótskou blokádu, avšak bez pomoci ostatních východořímských oddílů byl jeho podnik odsouzen k nezdaru. Vyhladovělé a takřka opuštěné město bylo proto koncem roku 546 zradou vydáno Totilovi, jenž uvažoval o jeho úplném srovnání se zemí. Totilova nabídka míru Justiniánovi zůstala navzdory nevalnému stavu východořímských financí a armády nevyslyšena. Ostrogótský král pak neprozřetelně vyklidil Řím, jehož hradby dal částečně zbourat, načež se Belisar v dubnu 547 města opět zmocnil. Ačkoli Ostrogóti se ihned pokusili vytlačit Římany z města, byli odraženi a Totila tak utrpěl svůj první vážný nezdar.\n\nKonflikt dospěl do mrtvého bodu, neboť ani jedna ze soupeřících stran nemohla dosáhnout nesporné převahy. Belisar nadále postrádal adekvátní lidské i peněžní zdroje k uchopení iniciativy, tudíž se prostřednictvím své manželky obrátil na Justiniána. Císař ho posléze odvolal z Itálie a počátkem roku 549 odtud Belisar odešel natrvalo. Přestože nedokázal Totilu porazit, alespoň zabránil naprostému debaklu a udržel nástupní prostor k novému tažení do Itálie. Ostrogóti mezitím vybudovali vlastní loďstvo, s nímž zpustošili dalmatské pobřeží. Potom potřetí oblehli těžce zkoušený Řím, přičemž jim zrádci v řadách římské posádky dovolili vstoupit v lednu 550 do města. Totila se odhodlal vyjednávat s Justiniánem, jenže císař nepřijal jeho vyslance. Tento neúspěch mařící veškeré Totilovy snahy o zachování ostrogótské říše, přiměl krále k přenesení války na Sicílii.\n\nČlenové italské senátní aristokracie pobývající v konstantinopolském exilu se u Justiniána dožadovali uskutečnění rozhodné akce proti Ostrogótům. Pacifikace Berberů v Africe a mír s Peršany umožnily císaři, aby v roce 550 konečně vyhověl jejich prosbám a ustavil Germana velitelem ve válce s Totilou. S pomocí Justiniána shromáždil Germanus na Balkáně značné vojenské síly, zemřel však dříve, než se stihl odebrat na západ. Nato pověřil císař vedením pozemní výpravy Narsa, který na jaře 552 dorazil do Itálie s neméně než 30 000 muži. Narses se vyhnul Frankům okupujícím velkou část severní Itálie a zamířil k Ravenně, odkud postupoval k Apeninám. Koncem června se střetl s Totilovým vojskem v bitvě u Busta Gallorum, v níž ostrogótský král nalezl porážku a smrt. Po svém vítězství Narses opanoval Řím a pokračoval do Kampánie. Zde se mu postavil nový ostrogótský král Teias, jenž v říjnu 552 podlehl v bitvě u Mons Lactarius. Třebaže zástupy Franků a Alamanů vzápětí vydrancovaly celý Apeninský poloostrov, Ostrogóti byli fakticky poraženi. V dalších letech Narses systematicky likvidoval zbývající kapsy odporu, díky čemuž mohl Justinián roce 554 vydat pragmatickou sankci vracející společenské poměry před rok 535. Itálie byla znovu začleněna do římské říše, ovšem sotva tři roky po Justiniánově úmrtí sem vpadli Langobardi a postupně okupovali většinu této země.\n\nNa Balkáně zvítězili v roce 530 tamější římští velitelé nad útočícími Protobulhary a Slovany. Počátkem Justiniánovy vlády se dunajská hranice říše zdála být odolná proti náporu kmenů ze severu navzdory jejich každoročním nájezdům. Válčení na západě vedlo k nevyhnutelnému oslabení obrany této části říše, takže již o deset let později pronikli nomádští Protobulhaři, obývající kraje severně od Černého moře, bez valných obtíží do Ilýrie, Řecka a jižní Thrákie a dokonce překročili Hellespont. Justinián dbal o údržbu systému pohraničních pevností, jež přinejmenším omezovaly škody napáchané barbary. Zaneprázdněnost východořímských vojsk v Itálii však Protobulhary podněcovala k pokračování útoků do Ilýrie. V úvodu padesátých let napadli Slované Thrákii a ohrožovali i samotnou Konstantinopol. Gepidové v téže době přesvědčili protobulharské Kutrigury k boji proti Římanům. Justinián proto zaplatil jiné protobulharské hordě, Utigurům, aby napadla sídla svých kutrigurských sousedů.\n\nKdyž válka mezi Protobulhary skončila, Kutrigurové vedení chánem Zaberganem překročili v roce 559 Dunaj a ve třech vlnách proudili na římské teritorium. Dvě skupiny útočníků byly zastaveny ve středním Řecku a v Thrákii, třetí v čele se Zaberganem mířila ke Konstantinopoli. Justinián povolal penzionovaného Belisara do aktivní služby a ten s narychlo posbíranými oddíly nájezdníky zaskočil a přinutil k ústupu. Jakmile pominulo největší nebezpečí, císař se osobně ujal velení a slavnostně se vrátil do hlavního města. Justinián potom peněžními pobídkami přiměl Utigury k obnovení nepřátelství s Kutrigury. Oslabení Protobulharů soupeřících mezi sebou usnadnilo rozmach Avarů, kočovného etnika dorazivšího kolem roku 561 k severnímu břehu Dunaje. Císař odmítl avarský požadavek na přidělení Malé Skythie (Dobrudža) k obývání, ale souhlasil s placením tributu, jímž je odradil od pustošení Balkánu.\n\nVnitřní nepokoje ve vizigótské říši poskytly v padesátých letech Justiniánovi příležitost k zásahu na Pyrenejském poloostrově. Císař tam v roce 552 vyslal menší expediční sbor vedený italským senátorem Liberiem, jemuž se v jižní Hispánii podařilo obsadit území přibližně odpovídající někdejší provincii Baetice a zahrnující snad i město Córdobu. Tato oblast poté setrvala pod kontrolou východních Římanů zhruba až do roku 624.\n\nAutorita Konstantinopole byla v těchto letech uznávána i v ostatních krajích omývaných vodami Středozemního moře, nepodléhajících její nadvládě. Za Justiniána nastalo také sblížení s aksumskou říší. Císař doufal, že jejím prostřednictvím naváže přímé obchodní kontakty s Indií a obejde tak Peršany. Výrazný úspěch představovalo získání larev bource morušového z Číny, neboť vlastní produkce hedvábí snížila závislost říše na dovozu tohoto zboží.\n\nJustinián byl silně přesvědčen o tom, že vládu nad říší mu předal Bůh a jakékoli dění je následkem Boží vůle. Římskou, tedy křesťanskou, říši chápal jako pozemské uskutečnění říše Kristovy a obnovení a rozšíření křesťanského impéria (\"Imperium Christianum\") jako úkol svěřený mu božským příkazem. Projevoval proto neutuchající zájem o náboženské otázky, přičemž usiloval o nastolení jednoty v církvi. Ta byla rozpolcená od dob konání chalkedonského koncilu v roce 451, v jehož průběhu byl monofyzitismus prohlášen za herezi. Nicméně monofyzité, zastánci teze, že lidská a božská podstata v Kristu splynuly, měli mnoho stoupenců ve východních provinciích říše, především v Sýrii a Egyptě. Císařové Zenon a Anastasius I. zaujímali k monofyzitům tolerantní postoj, což zásadním způsobem zhoršilo vztahy s papeži.\nPo nástupu Justina I. došlo k ukončení Akakiova schizmatu a usmíření s Římem. Otevřený příklon Konstantinopole k chalkedonskému vyznání vedl k pronásledování monofyzitských mnichů a sesazení monofyzitských biskupů, včetně antiochijského patriarchy Severa, nuceného k odchodu do Egypta. Poté, co uchopil moc, byl Justinián vlivem Theodory, zjevně sympatizující s monofyzity, připraven k dialogu se Severovými stoupenci. V roce 533 učinil vstřícný krok, když se vyslovil pro spornou formuli označovanou za monofyzitskou, čímž chtěl vytvořit prostor pro sjednocení církve. Severus dokonce osobně zavítal do Konstantinopole, aby se zúčastnil diskusí s chalkedonisty. Možný kompromis však v roce 536 překazil papež Agapetus, vyslaný Ostrogóty na východ jako diplomat, požadující sesazení příliš promonofyzitského konstantinopolského patriarchy Anthima. Nedlouho nato uspořádaná synoda odsoudila Severa a jeho přívržence a vykázala je do vyhnanství.\n\nAgapetus krátce po vysvěcení Anthimova nástupce zemřel a novým papežem se stal Silverius, podpořený ostrogótským králem Theodahadem. Belisar zatím obsadil Řím a obdržel císařovnin příkaz, aby nahradil Silveria jejím favoritem Vigiliem, zastávajícím vstřícnější stanovisko k monofyzitismu. Silveria obvinil ze spiknutí s Ostrogóty a roku 537 byl za papeže zvolen Vigilius. Justinián přinejmenším toleroval Theodořinu náklonnost k monofyzitismu a nezabránil císařovnou iniciovaným misionářským aktivitám monofyzitů v Nobatii. Obdobně nezamezil ani tomu, aby Theodora prosadila vysvěcení dvou monofyzitských biskupů vyslaných k arabským Ghasánovcům. Jedním z těchto biskupů byl Jakub Baradaj, který svojí neúnavnou činností upevnil monofyzitismus ve východních provinciích a položil základy k vytvoření svébytné syrské církve.\n\nOd počátku čtyřicátých let se císař, patrně v důsledku série pohrom, jež ničivě zasáhly říši, stále intenzivněji zabýval teologickými otázkami. Někdy v této době se pokusil sjednotit církev na bázi zavržení společného protivníka. V roce 544 vydal edikt, jímž odsoudil Tři kapitoly, spisy tří východních teologů z 5. století, jako nestoriánské, ačkoli dva z nich byli rehabilitováni chalkedonským koncilem. Usmíření s monofyzity tím Justinián nedosáhl, zato vyvolal rázný odpor chalkedonských biskupů, obzvláště na latinském západě. Papež Vigilius byl zadržen a dopraven do Konstantinopole, kde v roce 548 pod nátlakem souhlasil s odsouzením Tří kapitol. Svým jednáním ale papež popudil bouřící se západní biskupy. Císař si je nemohl znepřátelit, protože válka v Itálii dosud nebyla rozhodnuta v jeho prospěch, a dovolil papeži, aby souhlas odvolal. Spor měl být definitivně vyřešen během Druhého konstantinopolského koncilu, uspořádaného v roce 553. Přestože biskupové ze západu se až na výjimky nedostavili, koncil byl prohlášen za ekumenický a potvrdil odsouzení Tří kapitol. Vigilius se posléze závěrům koncilu podvolil a během zpáteční cesty do Říma zemřel. Sám císař vybral Vigiliova nástupce, jenž akceptoval rozhodnutí koncilu. Někteří italští biskupové následně upadli do schizmatu a autorita papežství byla na celá desetiletí vážně otřesena. Třebaže Justinián projevoval na konci života jisté inklinace k monofyzitismu propagací afthartodoketismu, jeho snaha o vyrovnání s monofyzity skončila neúspěchem.\n\nVedle církevní jednoty usiloval císař neméně odhodlaně o jednotu náboženskou. Hned v úvodu své vlády vydal edikt proti pohanům a heretikům, jimž byla zapovězena služba v civilní správě a byli omezováni ve veřejném i soukromém životě. Zachovávání pohanských zvyků a stejně tak odpadnutí od víry po přijetí křtu se trestalo smrtí. V roce 529 Justinián zakázal pohanům veřejně vyučovat na athénské Akademii, centru novoplatónské filozofie. Sedm pohanských filozofů, včetně Damaskia a Simplikia, se poté odebralo do Persie, odkud se však zanedlouho vrátili. Novoplatonismu se nadále dařilo v Alexandrii, kde působil přední soudobý filozof Jan Filoponos. V říši se udrželo ještě několik významných pohanských středisek, jako byly Karrhy (Harran) při východních hranicích nebo syrský Baalbek. Slavný Isidin chrám ve Philae v Egyptě, poslední oficiálně tolerovaná pohanská svatyně, byl někdy kolem roku 536 uzavřen císařskými vojáky. Monofyzitský biskup Ioannes z Efesu ve čtyřicátých letech obrátil na západě Malé Asie na víru 70 000 „Helénů“, jak byli označováni stoupenci starých kultů, a zničil jejich chrámy. Stíhání zbývajících pohanů neustávalo ani v pozdějších letech.\n\nMontanisté, příslušníci asketického křesťanského hnutí, údajně pod tlakem perzekucí páchali kolektivní sebevraždy. Tvrdě pronásledováni byli dále manichejci a židovští Samaritáni, kteří v létě 529 zahájili v Palestině rozsáhlé povstání proti Justiniánovi. Po jeho krvavém potlačení upadly tisíce Samaritánů do otroctví a mnozí jiní byli násilím přinuceni ke konverzi. Judaismus zůstával v souladu s dřívějšími předpisy tolerován, ačkoli právní postavení Židů se různými restrikcemi postupně zhoršovalo. Po dobytí severní Afriky císař dokonce přikázal, aby tamější synagogy byly přeměněny v kostely.\n\nStěžejní hospodářskou činnost ve východořímské říši představovalo zemědělství, jehož produkce tvořila primární zdroj příjmu státní pokladny. Obchodu a řemeslům příslušela nezanedbatelná úloha v lokální a zvláště městské ekonomice. Nicméně z celkového hlediska byla jeho role v hospodářském životě státu jen okrajová, neboť většina pracovních sil byla soustředěna v zemědělství a pastevectví.\n\nJiž zhruba od poloviny 5. století se říše těšila pozvolnému ekonomickému vzestupu přetrvávajícímu i v úvodu Justiniánova panování. Příčinou toho byl vytrvalý růst počtu obyvatel, v důsledku čehož se zvětšovala plocha obdělávané půdy. Nárůst soukromého bohatství a tím i komerčních aktivit včetně dálkového obchodu s luxusním zbožím zvýšil daňové výnosy, díky čemuž mohl Anastasius I. zanechat svým nástupcům ohromnou rezervu 23 milionů solidů. Anastasiem nastřádané finanční prostředky umožnily realizaci Justiniánových náročných zahraničních výbojů, stejně jako jeho rozsáhlých budovatelských projektů, na něž vynaložil nezměrné sumy. Císařova fiskální politika se ale nevyznačovala nezodpovědností, o čemž svědčí jeho výdaje na výstavbu pohraničních opevnění nebo poskytování subsidií barbarům, jimiž je odvracel od drancování říše. Také výrazně navýšil stavy mobilních vojsk nutných k obraně nově získaných území, třebaže tyto výdaje byly vyvažovány zastavením plateb pohraničním sborům. V rámci svého reformního snažení usiloval o zefektivnění a zjednodušení administrativních struktur. Proto zakázal prodej úřadů a zrušil diecéze, přičemž posílil kompetence prefektů a správců provincií.\n\nPříznivý vývoj hospodářství ve čtyřicátých letech 6. století náhle skončil a k jeho obnovení už nedošlo. Mezi možné důvody ekonomického útlumu jsou řazeny Justiniánovy nadměrné výdaje, náklady na znovudobytí západních zemí, jež byly přinejmenším zčásti pokryty ukořistěnými poklady Vandalů a Ostrogótů, a intenzivnější perské a bulharské útoky. Všechny tyto skutečnosti byly přechodného rázu a samy o sobě nemohly vyvolat dlouhodobější hospodářský pokles. Za jeho hlavní příčinu je považováno vypuknutí epidemie moru v roce 541. Mor pravděpodobně usmrtil až čtvrtinu obyvatelstva a způsobil nedostatek pracovních sil vedoucí k rozvratu zemědělství a omezení obchodní výměny. Kromě toho uspíšil počínající úpadek východních měst, z nichž se leckterá vylidnila či podstatně zmenšila. Odhaduje se, že státní výdaje se z 11 milionů solidů v roce 540 propadly na sotva 8,5 milionu solidů kolem roku 565. Na konci Justiniánova panování dosahovaly tedy přibližně stejné výše jako za Anastasia I., ačkoli říše se rozrostla o severní Afriku, Dalmácii, Itálii a jižní Hispánii. Fiskální nerovnováze se vláda snažila čelit násilným vymáháním dodatečných příjmů obstarávaných ponejvíce na úkor bohatších vrstev, jejichž majetek byl konfiskován, nebo zatěžován nucenými úvěry státu. Finanční obtíže neustávaly ani po Justiniánově smrti a představovaly závažný problém pro všechny císaře panující v závěru 6. století.\n\nV červnu 548 zemřela císařovna Theodora, která byla Justiniánovým nejvěrnějším spolupracovníkem a podporovatelem. V pozdějších letech však neváhala intrikovat proti mnohým z císařových schopných podřízených a podrývala jeho úsilí o sjednocení monofyzitů a chalkedonistů. Závěr Justiniánova panování poznamenala série katastrof postihujících Konstantinopol: město bylo nejprve poničeno silným zemětřesením v roce 557. Následujícího roku se zhroutila kopule chrámu Hagia Sofia, jejíž oprava trvala takřka pět let. V těchto těžkých časech navíc Konstantinopol postihla navrátivší se epidemie moru. Nedlouho po Theodořině smrti se Justinián musel vypořádat se spiknutím, jehož cílem bylo dosazení Germana za císaře. Císař na to reagoval s překvapivou mírností a konspirátory nijak vážně nepotrestal. Hrozivějších obrysů nabylo spiknutí na podzim 562, do něhož se zapojily nespokojené obchodní a senátorské kruhy. Podezření padlo i na Belisara, jenž byl dočasně vykázán do domácího vězení. Smrt zastihla Justiniána v noci 14. listopadu 565 v Konstantinopoli, v níž strávil bezmála celou svoji vládu. Jelikož zemřel bezdětný, jeho následníkem se stal jeho synovec Justinus.\n\nJustinián se netěšil oblibě svých poddaných kvůli nadměrnému daňovému útisku, soustavnému válčení a poměrně netolerantní náboženské politice. Historikové mu leckdy dávají za vinu protahování konfliktu v Itálii, při tom částečně opomíjejí nepříznivé vnější okolnosti, nad nimiž neměl kontrolu a jejichž dlouhodobé následky ztěžovaly završení této války. Je třeba spíše vyzdvihnout, že navzdory objektivním překážkám nepolevil ve svém odhodlání a nakonec dosáhl nad Góty vítězství. Tento úspěch, jakkoli draze vykoupený, lze přičíst císařovým schopnostem a zdatnosti jeho velitelů a ministrů. Jestliže byla Itálie po roce 568 z větší části ztracena, těžko v tom hledat pouze Justiniánovo pochybení, protože příčina vězela rovněž v neuvážené zahraniční politice prováděné po jeho smrti. Na východě si Justiniánova říše musela vykupovat mír a posléze zde bojovala o uhájení svého postavení. V souvislosti s tím je císaři předhazováno, že zanedbával východní hranici a věnoval více pozornosti válkám na západě. Tyto výtky postrádají oporu v realitě, neboť hlavní masa východořímských vojsk byla s výjimkou let 532 až 540 soustředěna k obraně před perskými útoky. O poznání hůře si Justinián počínal na Dunaji, kde se zvláště ke konci jeho panování silně nedostávalo prostředků k zadržení nepřátelských nájezdů.\nModerní badatelé se často přiklánějí k tvrzení, že Justinián přetěžoval síly státu, protože po jeho smrti vyčerpané zdroje říše nepostačovaly k tomu, aby se dokázala vyrovnat s novými zahraničními výzvami. Porážka Ostrogótů, získání jižní Hispánie a zajištění klidu na východě ovšem nasvědčují tomu, že si s obdobně omezenými prostředky, jimiž disponoval od prvního záchvěvu epidemie, počínal mnohem obratněji než jeho nástupci, kteří nemuseli čelit o nic početnějším a hrozivějším zahraničním nepřátelům. Císař neměl nejmenší možnost předvídat nebo zabránit katastrofě takových rozměrů, jakou se stala epidemie moru. Okamžik jeho propuknutí je často vnímán jako jistý zlomový mezník Justiniánovy éry. Ničivé dopady moru, projevující se obrovským počtem obětí, způsobily hospodářský a administrativní otřes pohlcující dostupné kapacity říše a redukující její vojenský potenciál. Epidemie přispěla k počínajícím změnám ve struktuře společnosti urychlením poklesu významu měst.\n\nJustiniánův zásadní nezdar představovala jeho náboženská politika. Jeho přístup k církvi a prosazování osobních názorů za dogma opravňují užití termínu caesaropapismus k vyjádření jeho pojetí vztahu církevní a světské moci. Ve své nepolevující snaze o šíření ortodoxie nedokázal a snad ani nemohl překonat rozkol mezi východními křesťany, vyrůstající z kulturní a jazykové rozdílnosti tamějších provincií. Navzdory veškerému Justiniánovu úsilí o nastolení jednoty mezi zastánci chalkedonského koncilu a monofyzity se existence schizmatické monofyzitské církve jevila na sklonku jeho panování jako nezvratný fakt. Císařova nekompromisní politika mu odcizila rovněž západní křesťany. Jeho období je příznačné rozvojem četných fundamentálních prvků typických pro církev v Byzanci. Pravoslavní křesťané ho za to uctívají jako svatého. Justinián mimo jiné nechal zavřít aténskou akademii a nechal ustanovit právní kodex v němž v odstavcích \"O zločincích, matematicích a jiných jim podobných\" zakazuje \"zavrženíhodné umění matematické\".\n\nJustinián je často označován za posledního římského císaře a současně je řazen k nejvýznačnějším pozdně antickým panovníkům společně s Diocletianem a Konstantinem. Na ně navázal odstraněním pozůstatků principátu utužováním autokratické povahy císařství, téměř absolutním ztotožněním své vůle s právem a zdůrazňováním své předurčenosti vládnout dané mu Bohem. Východořímská říše zachovávající si v momentě Justiniánova nástupu svůj dosud římský charakter nakročila k nové fázi svých dějin, když se stále více začaly projevovat její pozdější byzantské rysy upozaďující antické tradice. Klasická literatura a vzdělanost se za Justiniána naposledy zaskvěly ve své někdejší dokonalosti před svým neodvratným úpadkem. Pozdně antický svět se zvolna chýlil ke svému konci.\n\n\n\n\n"}
{"id": "24814", "url": "https://cs.wikipedia.org/wiki?curid=24814", "title": "Grand Prix Brazílie 2004", "text": "Grand Prix Brazílie 2004\n\nGrand Prix Brazílie 33o Grande Prêmio Marlboro do Brasil\n\n\n\n\n\n"}
{"id": "25226", "url": "https://cs.wikipedia.org/wiki?curid=25226", "title": "Havířov", "text": "Havířov\n\nHavířov (, ) je statutární město v Těšínském Slezsku, v Moravskoslezském kraji, ležící v ostravské aglomeraci 11 km jihovýchodně od Ostravy na řece Lučině. Žije zde obyvatel.\n\nHavířov je nejmladším městem v Česku (nikoli však nejmladší obcí), slavnostně vyhlášeným dne 4. 12. 1955. Byl vystavěn po druhé světové válce na tehdejších katastrech obcí Dolní Bludovice, Šumbark a částečně i obce Šenov, jako satelitní město Ostravy – nachází se na historické silniční trase spojující Opavu, Ostravu a Český Těšín. Havířov je největší město v Česku, které nikdy nebylo okresním ani krajským městem, a také spolu s Krnovem, Turnovem a Českou Třebovou jedno ze čtyř českých měst větších než jeho okresní město. Ve městě je průmysl strojní, energetický, potravinářský a gumárenský.\n\nArchitektonicky nejcennějším a nejzajímavějším prvkem je jádro města, a jeho blízké okolí, které bylo postaveno v 50 - 60. letech ve stylu socialistického realismu, jež bylo v roce 1992 vyhlášeno chráněnou památkovou zónou a nazváno podle tohoto stylu Sorela. Oblast Sorely je velice cenná svým nadčasovým urbanistickým řešením. Další známou budovou města je železniční nádraží, jedna z nejkvalitnějších dochovaných ukázek bruselského stylu 60. let 20. století, proslavené po roce 2012 úmyslem tehdejšího majitele Českých drah s podporou města o jeho demolici, která však narazila na odpor ze strany občanských sdružení i části veřejnosti.\n\nNázev nově založeného města vzešel z veřejné soutěže vyhlášené Krajským národním výborem v Ostravě. 12. 4. 1955 byly z 625 dopisů s 2350 návrhů vybrány tři nejlepší: \"Šachtín\", \"Havířov\" a \"Cingrov\" – názvy dobře vyslovitelné a vystihující hornický charakter právě budovaného města. Vítězem se rozhodnutím rady KNV stal název \"Šachtín\", avšak konečné rozhodnutí bylo na ministrovi vnitra, jenž dal přednost názvu \"Havířov\", který následně novým usnesením potvrdila i rada KNV 27. 9. 1955. Při slavnostním vyhlášení 4. 12. 1955 tak i nové město přijalo tento název.\n\nPříklady jiných, mnohdy bizarních, návrhů pro název města: \"Klementov, Gottwaldův Horníkov, Nový Gottwaldov, Zápotockýgrad, Bezručov, Fučíkov, Petrov, Janáčkov, Ostravský Mírumilov, Všemírov, Šťastnov, Nový Život, Čestprácov, Čestmírov, Oryon, Lidobudovatelov, Budosocikolektivov, Dělníkov, Rudohvězdov, Uhlín, Horníkov, Faratín, Čurdov, Havířovany, Baník, Kahanov, Stokomínů, Kombajnov, Nové Slezsko, Slezanov, Slezský Donbas, Čechurov, Melsgottwald,\" případně návrhy kombinující v sobě názvy původních obcí – \"Šumdovice, Šešudolvice, Šembarkovice, Šešublu, Šešumblud.\"\n\nSlované obývali území Těšínska od 8. století a byli závislí na Velkomoravské říši, později na Přemyslovcích. Od konce 10. století se po vpádu knížete Boleslava Chrabrého stalo území součástí polského státu. Území dnešního Havířova bylo součástí Opolského knížectví, ze kterého se po roce 1281 osamostatnilo Těšínské knížectví pod vládou knížete Měška, které bylo od roku 1325 vždy součástí českého státu. Osídlování území nabralo dynamiku ve druhé polovině 13. století a počátku 14. století. Důležitou roli při vzniku obcí sehrál orlovský benediktinský klášter. První historické zmínky hovoří v roce 1305 o Šenovu (\"Šonov, Schönhof, Szonów\") a Horní a Dolní Suché (\"Sucha ultraque\", tedy \"obojí Suchá\"). První spolehlivý doklad o existenci Bludovic pochází z roku 1335 (od 15. století jsou uváděny již rozdělené na Dolní a Horní Bludovice). V roce 1438 se poprvé připomíná Šumbark, který však byl zřejmě založen také ve 14. století. V polovině 16. století se o Šumbarku píše jako o městě, není však doloženo, že by Šumbark skutečně mohl užívat městských práv. V roce 1533 se poprvé zmiňují Životice (dříve také \"Žibotice\") a v roce 1577 Dolní Datyně (ves je však pravděpodobně starší). V roce 1725 vznikla Prostřední Suchá oddělením od Dolní Suché. V roce 1788 vzniká na území Dolní Suché osada \"Kašpárkovice\", dnes již zaniklá následkem těžby černého uhlí.\n\nVšechny obce měly zemědělský charakter. K obratu docházelo od poloviny 19. století s rozvojem průmyslu a vznikem blízkých černouhelných dolů, které daly práci místním obyvatelům a taktéž přilákaly za prací mnoho přistěhovalců. Rozvoj obcí od roku 1911 podpořilo otevření nové železniční tratě Velké Kunčice (dnes součást Ostravy) – Prostřední Suchá včetně stanic Šumbark a Dolní Suchá, která byla od roku 1914 prodloužena až do Těšína.\n\nPo rozpadu Rakouska-Uherska v roce 1918 se staly obce budoucího Havířova součástí sporného území Těšínska, které si nárokovaly nově vzniklé státy Československo a Polsko, což vyvrcholilo na konci ledna 1919 v sedmidenní válku. K vyřešení konfliktu došlo 28. 7. 1920 na velvyslanecké konferenci ve Spa, kde byly určeny hranice mezi Československem a Polskem, čímž bylo dosud celistvé Těšínsko rozděleno mezi oba státy. Území havířovských obcí připadlo Československu. Národnostní vášně však mezi smíšeným obyvatelstvem trvaly. V říjnu 1938 byla československá část Těšínska opět anektována Polskem, aby se o rok později, kdy už byla v plném proudu druhá světová válka, stala součástí Německé říše. Nacisté byli z území Havířova vytlačeni dne 3. 5. 1945 sovětskými vojsky 4. ukrajinského frontu postupujícími ze směru od Šenova a Orlové. Poté byla obnovena hranice mezi Československem a Polskem z roku 1920, avšak spor o Těšínsko byl definitivně diplomaticky vyřešen až 13. 6. 1958 smlouvou o konečném určení hranic, podepsanou ve Varšavě.\n\nPo druhé světové válce v souvislosti s dynamickým rozmachem průmyslu a těžby černého uhlí na Ostravsku, a s tím souvisejícím intenzivním přílivem přistěhovalců za prací, nastala poptávka po novém sídelním útvaru v oblasti Karviná – Místek. Základními parametry pro lokaci sídla bylo umístění poblíž zásob uhlí s dojížděním zaměstnanců do 30 minut a současně na území, které nebude samo poddolováno, což území v prostoru mezi Šumbarkem a Dolními Bludovicemi splňovalo díky poloze na tektonické poruše, tzv. bludovickém zlomu, kde se ložiska uhlí nachází až v hloubce 1,2 km, což i v případě dobývaní zaručuje dostatečnou hloubku zamezující poklesům terénu. Další výhodou tohoto území je blízkost zdrojů vody a energií (Teplárna Suchá, Elektrárna Karviná, čistírna plynu Dolní Suchá), dobré dopravní napojení na Ostravu po železnici (trať Ostrava – Č. Těšín – Slovensko) i silnici 11, a také dobré přírodní podmínky terénního jazyka mezi řekami Lučinou a Sušankou, lesů v okolí a blízkost Beskyd pro rekreaci obyvatel.První myšlenka pro výstavbu nového města se zrodila v roce 1946, a již na podzim 1947 roku byla na pomezí katastrů obcí Šenov a Šumbark zahájena výstavba nového sídliště \"Šenov-Šumbark\". V létě 1949 bylo na tomto sídlišti předáno do užívání prvních 96 bytových jednotek – jejími obyvateli se stali převážně horníci ze zanedbaných kolonií v Dolní Suché, Lazech či Radvanicích. V letech 1950 až 1952 byl na rozhraní obcí Šumbark a Dolní Bludovice vystavěn rozsáhlý internátní komplex Učiliště Pavky Korčagina (tzv. Korčagin, dnes mj. sídlo magistrátu), v jehož sousedství započala od jara 1951 projekce podnikem Stavoprojekt Ostrava a následně výstavba obytných bloků východně od silnice Šumbark – Bludovice. Tato výstavba se stala druhým ohniskem intenzivní obytné výstavby, které se stalo základem jádra budoucího města. V roce 1951 probíhala severo-jižním směrem také výstavba plynovodního a vodovodního potrubí včetně nové vodárny v Petřvaldě, současně se objevil projekt nové přehrady na řece Lučině v Žermanicích. Na sídlišti Šumbark-Šenov byla v roce 1952 otevřena první mateřská škola, postaven kulturní dům (současně začíná výstavba kulturního domu i na druhém sídlišti), v roce 1953 se otevřely první potravinářské prodejny, první základní škola (dnešní ZŠ Jarošova) a rok později 5. 9. 1954 zahájila provoz ZŠ Pionýrů (dnes ZŠ Školní), jesle a v témže roce se také otevřela základní škola vedle budovy Korčagin.\n\nS přibývajícími obytnými bloky začala být stále palčivější správní otázka. Šenov a Šumbark patřily k okresu Ostrava, zatímco Dolní Bludovice k okresu Český Těšín. Část sídliště Šenov-Šumbark spravoval MNV Šenov, další část MNV Šumbark, který spravoval i většinu budoucího jádra Havířova, kromě jeho nejjižnější části, která patřila pod správu MNV Dolní Bludovice. V této situaci se noví obyvatelé těžce orientovali, a tak v roce 1954 přišel návrh MNV Šumbark na úpravu územních poměrů, který se stal podkladem pro osamostatnění nového města, který byl přijat vládou. Od dubna 1955 byl MNV Šumbark pověřen správou obou sídlišť bez ohledu na katastrální hranice, přípravou voleb do národního výboru nového města, které vzniklo 4. prosince 1955 odloučením částí území obcí Šenov, Šumbark a Dolní Bludovice a jejich sloučením jeden celek, který přijal název \"Havířov\", současně mu byla udělena městská práva a stal se součástí okresu Ostrava (od roku 1957 Ostrava-venkov). K 31. 12. 1955 měl nový Havířov 16 640 obyvatel, zatímco na počátku výstavby v roce 1947 zde žilo pouze 2 000 obyvatel.\n\nPo vzniku nového města výstavba nijak nepolevila. V roce 1956 bylo předáno do užívání dalších 857 bytových jednotek, obyvatelstvo mělo věkový průměr pouze 33 let a děti tvořily 32 % populace. 8. 4. 1956 zahájilo oficiálně (již v prosinci 1955 zde byl slavnostně vyhlášen Havířov) provoz kino Radost projekcí filmu \"Rudá záře nad Kladnem\". V témže roce byl otevřen druhý poštovní úřad na Gottwaldově ulici (dnešní Hlavní třída), který se stal posilou pro původní poštu v Havířově III (bývalé sídliště Šenov-Šumbark). Na jaře 1957 se kopal přívodní řad beskydského vodovodu na dnešní Hlavní třídě, nejprve z Řetníka (Žermanice), poté ze Špluchova. V tomtéž roce bylo zavedeno nové číslování domů a květnu byl zahájen provoz státní spořitelny (nejprve 2× týdne, od roku 1961 denně). 4. 4. 1958 zahájily provoz první dva vozy taxi a průběžně byl navyšován počet školních zařízení – v roce 1958 slouží jedna jedenáctiletá ZŠ, pět osmiletých ZŠ a jedenáct mateřských škol. 31. 8. 1958 bylo otevřeno Přírodní divadlo (dnešní letní kino) představením opavské opery \"Prodané nevěsty\". V roce 1959 zahájilo provoz učiliště Antonína Zápotockého (tzv. AZ) a začala výstavba dnešního centra města – Labužník a bytových bloků na Fibichově ulici včetně 13-podlažního věžového domu a také na Dělnické ulici s budoucí spořitelnou. Plán na výstavbu radnice, divadla, obchodního domu a hotelu byl odložen. V roce 1959 bylo dokončeno zdravotní středisko v Havířově III a padaly první návrhy řešící zaměstnanost žen výstavbou pobočky podniku typu Tesla či OP Prostějov. V roce 1960 bylo dokončeno zdravotní středisko Švermova, což však stále nevyřešilo potřebu zdravotní péče pro rychle rostoucí populaci Havířova – již od roku 1957 se objevily myšlenky pro výstavbu nemocnice. V březnu 1960 byla dokončena čistička odpadních vod. V témže roce byly zahájeny práce na přeložce železniční trati Havířov – Český Těšín mimo poddolovaná území (zahájení provozu 30. 6. 1961 v 10.25 h, zdvojkolejnění v roce 1962, elektrifikace dokončena v 1964) a bytová výstavba se rozšířila i do Prostřední Suché (tehdy ještě součásti Dolní Suché). Otevřen byl zelinářský podnik (velkoplošné skleníky, na území dnešního hypermaketu Globus).\n\nBilance výstavby Havířova v letech 1952 až 1960:\n\nOd 1. července 1960 došlo k velké administrativní změně – katastr Havířova byl rozšířen o území Dolní Suché (7 681 obyv.), zbývajících částí obcí Šumbark (873 obyv.) a Dolní Bludovice (2 111 obyv.), a také o Životice (625 obyv.). Připojení další části území Šenova narazilo na nesouhlas obce. Rozloha Havířova se tak zvětšila ze 624,22 ha na 2973,74 ha a počet obyvatel vzrostl o dalších 11 290. Havířov se také stal součástí okresu Karviná. K 1. 1. 1961 měl Havířov již 48 986 stálých a 5 000 přechodných obyvatel.\n\nK 1. 1. 1961 byl dokončen beskydský vodovod s kapacitou 300 l/s, dostatek vody byl však zajištěn až dostavbou přehrad Morávka (1964) a Šance (1967). V roce 1961 byla také zahájena výstavba Havířova IV (dnešní oblast ulic Lipová, Palackého, Makarenkova, Čapkova) a rodinných domů v Bludovicích, Šumbarku a Suché. V listopadu 1961 byl v Labužníku zaveden vánoční prodej, oficiálně byl celý uveden do provozu v roce 1962. První etapa havířovského koupaliště byla uvedena do provozu 1. 7. 1961 a v říjnu první trakt Kulturního domu Petra Bezruče (loutkové divadlo, klubovna, restaurace), který řešil poptávku po kulturním vyžití. V dubnu až říjnu probíhala výstavba druhého horkovodu z Teplárny Dolu Dukla pro vytápění nových čtvrtí Havířova V a VI (délka 2x3,7 km, DN500, 170/70 °C).\n\nDne 7. července 1961 došlo v 8. sloji Dolu Dukla k požáru, který je se 108 zahynuvšími horníky jednou z nejtragičtějších událostí v historii Havířova.\n\nV roce 1963 byla uvedena do provozu komunikace pod označením 11H spojující centrum Havířova s Prostřední Suchou (dnešní Dělnická ulice), o rok později silnice mezi Prostřední Suchou a Dolem Dukla, také začala úprava přednádražního prostoru i kolejové části nádraží a dne 5. 5. 1964 byla slavnostním výkopem zahájena výstavba havířovské nemocnice, již dlouho žádané (první část, zahrnující odd. infekční a odd. TBC a respiračních chorob, byla otevřena 1. 10. 1966). V tehdejším Havířově VI byla otevřena v únoru 1965 Jitřenka (lahůdky, cukrárna, kavárna). Dne 2. 8. 1964 bylo slavnostně otevřeno v Životicích Muzeum boje proti fašismu (neoficiálně otevřeno 6. 8. 1963), dnešní Památník životické tragédie (v roce 1984 přebudován do dnešní podoby). Dne 1. 4. 1964 vznikly samostatné Technické služby. V roce 1965 byla zahájena výstavba nové nádražní haly, byl dokončen blok prodejen na dnešním Náměstí Republiky (kniha, Rybí grill, cukrárna Pramen a spořitelna), 28. 4. 1965 byla ustavena Tělovýchovná jednota Slavie, v roce 1966 byla otevřena samoobsluha Severka a v roce 1967 začala výstavba zimního stadionu, rodinných domů v Bludovicích a v lokalitě Pacalůvka v Životicích, do provozu byl uveden urnový háj na Šumbarku, 8. 3. 1967 byl otevřen Městský dům pionýrů a mládeže a 25. 12 .1967 zahájilo vyprodaným představením filmu \"Old Shatterhand\" provoz kino Centrum s 536 místy a promítací aparaturou na 70 i 25 mm film. V noci z 20. na 21. 8. 1968 projížděla také Havířovem vojska Varšavské smlouvy, o rok později se shromáždění k 1. výročí upálení Jana Palacha na náměstí před Labužníkem zvrhlo ve střety s Veřejnou bezpečností.\n\n27. 11. 1969 byl přestřižením bílé stuhy zahájen provoz hlavní budovy nemocnice se dvěma interními a jedním ženským, chirurgickým, resuscitačním a dětským oddělením, k roku 1970 měla nemocnice 606 lůžek.\n\nS účinností od 1. 1. 1970 došlo v Havířově k významné úpravě správních a katastrálních hranic. Roztříštěnost Havířova na 13 městských částí byla vyřešena transformací na pouhé čtyři městské části Havířov 1 až 4, které od 1. 10. 1974 doplnil Havířov 5 (připojená obec Dolní Datyně) a od 1. 7. 1975 Havířov 6 (připojená obec Horní Suchá). K 31. 12. 1970 měl Havířov 81 317 obyvatel.\n\nPo roce 1970 nastalo v Havířově období výrazného zpomalení bytové výstavby, pozornost byla v této době směřována do výstavby sídlišť v okolních městech, zejména v Karviné, Orlové a Českém Těšíně, zatímco Havířov zůstal poněkud stranou. V roce 1971 byla zahájena výstavba především na území dnešní městské části Podlesí v okolí zimního stadionu, obchodního domu Permon a hotelu Merkur. V tomtéž roce byl na Šumbarku zahájen provoz pobočky podniku Nářadí, n. p. Rozestavěn byl již zmíněný obchodní komplex Permon, dále prodejna Mototechna, obchodní dům Budoucnost v centru města (otevřen v září 1973, v roce 2000 rekonstruován na dnešní OD Elan) a učňovská škola v Prostřední Suché (otevřena v roce 1975). V roce 1972 bylo otevřeno hřiště při ZŠ Marie Kudeříkové a v roce 1974 byla dokončena výstavba v okolí ulice Vrchlického na Podlesí. V roce 1976 byla zahájena výstavba pobočky obuvnického podniku Svit Gottwaldov, který zahájil výrobu v roce 1980. V listopadu 1978 byla otevřena Městská sportovní hala Slavia. Ve druhé polovině 70. let 20. století došlo téměř k zastavení výstavby v Havířově, navíc vlivem poddolování několik desítek bytů ročně ubývalo, zejména v Suché. Počet obyvatel města začal více méně stagnovat a od poloviny 80. let dokonce trvale klesat, čemuž nedokázalo zabránit ani určité oživení výstavby v podobě budování panelových sídlišť v Šumbarku, konkrétně lokalitách Šenov-Zadky od roku 1982, od druhé poloviny 80. let Šumbark II – 1. etapa a 2. etapa a Šumbark-Vsuvky. Nejdéle probíhala výstavba sídliště Šumbark II – 2. etapa, a to až do poloviny 90. let 20. století. V letech 1980 až 1994 bylo předáno v Havířově do užívání 3938 nových bytů. V roce 1983 byl otevřen společenský dům Reneta a v roce 1987 byl uveden do provozu Kulturní dům Leoše Janáčka v Podlesí s kinem Úsvit.\n\nPolitické, ekonomické a společenské změny po sametové revoluci v listopadu 1989 se nevyhnuly ani Havířovu. Hned v roce 1990 ve městě vzniklo mnoho politických stran a hnutí kandidujících do prvních svobodných voleb do Federálního shromáždění, České národní rady i do městského zastupitelstva. V Havířově se, podobně jako v jiných částech republiky, stalo jasným vítězem Občanské fórum. Dne 24. 11. 1990 Havířov získal postavení jednoho ze 14 zakládajících statutárních měst, což znamenalo obnovení městské samosprávy. K témuž datu však také využila Horní Suchá možnosti k osamostatnění.\n\nNa území města zahájilo provoz mnoho malých podnikatelských živností, velké státní podniky procházely transformací a privatizací, aby byly schopné se prosadit v novém tržním prostředí. V celé oblasti Ostravska nastal postupný útlum těžkého i důlního průmyslu a obrat směrem k rozvoji služeb, maloobchodu, případně k lehkému průmyslu. Na území města Havířova postupně došlo k zániku tradičních podniků – pobočka Svitu se v roce 1992 osamostatnila pod názvem Savela, ta se však vlivem nepříznivého ekonomického prostředí dostávala do stále větších problémů a v roce 2000 definitivně zanikla. Podobný osud potkal podnik Nářadí (pozdější Tenas). Dne 10. 1. 2007 ukončil těžbu jediný důl na území Havířova – Dukla. Naopak kromě menších živností vyrostlo v okolí Havířova několik průmyslových zón včetně automobilky Hyundai Motor Czech v Nošovicích a mnoha jejich dodavatelů působících mj. i na území Havířova. V současnosti se v brownfieldu po dole Dukla buduje první velká havířovská průmyslová zóna, která by měla pomoci s nezaměstnaností v Havířově i okolí.\n\nMěsto po roce 1990 zapracovalo na revitalizaci městských veřejných prostor – po rekonstrukci byl pro veřejnost 18. 1. 1998 slavnostně otevřen zámek a v letech 2006 až 2007 Kulturní dům Radost s navazujícími parkovými úpravami, dále hlavní havířovský bulvár Hlavní třída (v letech 2008 až 2009), náměstí Republiky (v roce 2005 včetně instalace monumentu Kyvadlo), šumbarské náměstí T. G. Masaryka (dokončeno v roce 2014) či centrální park. Dále Havířov buduje své rekreační zázemí, když vznikla rozsáhlá odpočinková zóna podél ulice Na Nábřeží (v roce 2010) i v lesoparku v Podlesí, dále se připravuje rekonstrukce lesoparku Stromovka. V současnosti jsou budovány cyklostezky k nedalekým vodním nádržím Těrlicko a Žermanice.\n\nJiž od poloviny 80. let 20. století se Havířov potýká s úbytkem počtu obyvatelstva, byť nikoli tak výrazným jako třeba v nedaleké Karviné. Nastal totiž opačný trend pohybu obyvatelstva za prací, než tomu bylo při výstavbě Havířova, který je ještě zesílen vyšší ekonomickou silou obyvatelstva, a s tím související potřebou po vlastním individuálním bydlení. Část obyvatel migruje do okolních i středně vzdálených obcí, což je však trend celorepublikový.\n\nUvedený počet obyvatel je k 1. 1. 2016.\n\n\nRozdělení Havířova na městské části procházelo v průběhu let vývojem. V letech 1960 až 1970 byl počet částí nejpestřejší. Bylo jich třináct a jejich názvy jsou dnes více méně pozapomenuty:\nDne 20. 11. 1968 došlo ke schválení úpravy správních i katastrálních hranic v rámci města Havířova s účinností od 1. 1. 1970. Tímto krokem došlo k výrazné redukci počtu městských části ze třinácti na čtyři, které v průběhu 70. let doplnily ještě další dvě po připojení Dolních Datyň a Horní Suché k Havířovu:\nV roce 1991 došlo k úpravě počtu městských částí do dnešní podoby. Statut samostatné městské části tak opět získaly Životice, Podlesí či Dolní a Prostřední Suchá.\n\nPod správu obce s rozšířenou působností Havířova, která je platná po zrušení okresních úřadů od 1. 1. 2003, spadají tyto obce:\n\nHavířovem prochází železniční trať 321 na trase Opava – Ostrava-Svinov – Český Těšín. Tato trať byla otevřena 15. listopadu 1911, a to z Kunčic do Prostřední Suché. 1. září 1914 byla skrze dnešní polské území prodloužena do Těšína. V roce 1931, po změně hranic, byl tento úsek zrušen a veden po českém území. V letech 1961–1969 byla trať v úseku Šumbark – Albrechtice přeložena do dnešního stavu mimo poddolovaná území, a také celá zdvojkolejněna a zelektrifikována. 27. října 1969 byla otevřena nová nádražní budova v tzv. bruselském stylu (podobně i nádražní budova ve Vítkovicích), jejíž cena byla 139 milionů československých korun. V roce 2011 bylo rozhodnuto o zbourání starého a vybudování nového nádraží, které mělo být v plném provozu od roku 2014. Z projektu zatím sešlo, spor o to, zda architektonicky cenné nádraží zbourat či nezbourat však probíhá dodnes. Výhledově město Havířov připravuje pouze úpravu přednádraží s vybudováním moderního přestupního terminálu pro autobusy.\n\nVlaky ČD jsou integrovány v systému ODIS jako linky S1 (osobní vlaky) a R1 (spěšné vlaky). Město má tři železniční stanice, a to Havířov a Havířov-Suchá. Mezi těmito stanicemi byla od března 2017 v blízkosti nemocnice a obchodního centra u Dělnické ulice zahájena výstavba třetí stanice \"Havířov střed\", na které byl zahájen provoz 16. 10. 2017. Stanice je bez pokladen, se třemi přístřešky, s rozhlasovým informačním systémem, kamerami a bezbariérovou dostupností.\n\nRychlíková doprava byla trasována přes Havířov vždy spíše jen okrajově, většina je vedena koridorem přes Bohumín a Karvinou. První rychlík zastavil v Havířově 28. 5. 1967, a to spoj z Ostravy-Poruby (dnešní Ostrava-Svinov) do slovenského Popradu využívající nově otevřenou Polaneckou spojku v Ostravě. Přímé spojení s Prahou bylo realizováno vždy jedním až třemi páry spojů za den.\n\nZměna přišla od konce září 2011, kdy na české koleje pronikl nový dopravce RegioJet, který v pravidelném dvouhodinovém taktu zavedl pravidelné spojení Havířova s Prahou (zpočátku byl Havířov dokonce výchozí stanicí jeho spojů, dnes pouze menšinově), od prosince 2011 (s počátkem platnosti nového jízního řádu) došlo k prodloužení jednoho spoje do slovenské Žiliny a v říjnu 2014 přibyl i denní spoj do Košic, od června 2015 projíždí Havířovem jeden pár nočních spojů Praha – Košice. České dráhy sice zpočátku kontrují nasazením jednoho páru spojů Pendolina jednou týdně, který doplnil tradiční pravidelný denní pár spojů IC Hutník, avšak po roce 2013 svou rychlíkovou dopravu z Havířova zcela stahují a přesměrovávají ji přes Karvinou a Bohumín.\n\nPáteřní silniční komunikací procházející Havířovem je silnice I/11 směřující z Choťánek u Poděbrad (před vybudováním dálnice D11 až z Prahy) do slovenské Žiliny. Tato silnice zhruba kopíruje historickou tzv. císařskou cestu vedoucí z Opavy do Těšína. Tato cesta byla na území dnešního Havířova lemována oboustrannou alejí, která se dochovala na ulici Elišky Krásnohorské v počtu 16 stromů (lípa malolistá, jírovec maďal, jasan ztepilý a dub letní) a jednotlivě podél Národní třídy (té se však dnešní silnice I/11 vyhýbá) a Náměstí Republiky.\n\nJako severní obchvat centra Havířova pro tranzitní nákladní dopravu ve směru z/do Českého Těšína slouží silnice II/475, která slouží zároveň jako výpadovka ve směru na Karvinou. Východní okraj města na území Životic protíná silnice II/474 a na západním okraji, při hranici s městem Šenov, odbočuje z hlavního tahu I/11 silnice II/479, která slouží jako alternativní trasa ve směru do Ostravy (původně stará silnice I/11). Tyto silnice doplňuje několik silnicí třetích tříd.\n\nHavířov má jednu z nejstarších a největších okružních křižovatek v Česku postavenou na počátku 60. let, která se stala ještě neobvyklejší po přestavbě v roce 2010 s doplněním o světelnou signalizaci a střídáním jedno- až tříproudých uspořádání jízdních pruhů. Jedná se o křižovatku silnic I/11, II/475 a několika místních komunikací. Do budoucna existují projekty o přeměně této křižovatky na mimoúrovňovou v souvislosti se stavbou přeložky silnice I/11 severním obchvatem směrem na Těrlicko.\n\nPříměstská autobusová doprava byla v počátcích existence havířovských sídlišť prakticky jedinou možností dopravy obyvatel do okolních měst a podniků, protože vlakových spojů bylo jen velmi málo a kapacita železnice (před rekonstrukcí, elektrifikací a zdvojkolejněním v první polovině 60. let) byla nízká. Ovšem taktéž autobusová doprava narážela na kapacitní problémy pro nedostatek autobusů, když jednotlivé spoje byly mnohdy zaplněny již ve výchozích zastávkách, takže např. do spojů ve směru do Ostravy se cestující z Havířova III již nedostali. Po navýšení počtu autobusů (v roce 1961 zaveden desetiminutový interval spojů do Ostravy) začala doprava pro změnu narážet na kapacitní problémy zastaralé silniční sítě v okolí Havířova, což způsobovalo zpoždění a dlouhé jízdní doby zejména ve směru na Ostravu a Karvinou. Podceněná silniční síť se v první polovině 60. let teprve budovala.\n\nV roce 1964 autobusy ČSAD Ostrava, n. p. dosahovaly denního výkonu 26 260 cestujících (směr Ostrava 9 210, Orlová 6 970, Karviná 5 650, Petřvald 4 060, Český Těšín 270, Frýdek-Místek 80, Třinec 30). Za rok 1964 bylo přepraveno 24 294 123 cestujících. V roce 1965 byla zavedena rychlíková doprava do Ostravy, která funguje dodnes. V roce 1967 bylo provozováno do Ostravy již 420 spojů denně.\n\nMěsto Havířov vždy disponovalo kvalitním autobusovým spojením s okolními městy, obcemi i velkými podniky. Provozovány byly i noční autobusové spoje ve směru do Ostravy (dnes již pouze o víkendech) a Karviné (zrušeno na počátku 90. let 20. století). Na základě privatizačního projektu byl národní podnik ČSAD Ostrava 1. 5. 1992 přetransformován na několik menších akciových společností, a úlohu dopravy ve městě na sebe převzala společnost ČSAD Havířov, na některých linkách doplněná svými dceřinými společnostmi ČSAD Karviná a ČSAD Frýdek-Místek. Od 28. 2. 2016 jsou havířovské příměstské linky zapojeny do systému ODIS. Od 11. 12. 2016 převzala ČSAD Havířov od Arrivy Morava také linky na trase Havířov – Český Těšín – Třinec – Jablunkov.\n\nHavířov má hustou síť linek MHD, které jsou provozovány společností ČSAD Havířov. Tato síť pokrývá celé území města Havířova i okolních obcí Petřvald, Horní Suchá, Albrechtice, a od roku 1993 byla síť rozšířena do obcí Těrlicko, Horní Bludovice, Šenov a v posledních letech několik párů spojů zajíždí do lokality Nový Svět ve Stonavě. Vozový park si udržuje většinový podíl nízkopodlažních autobusů a také vozů s pohonem na CNG. Havířov byl ostatně od roku 1992, s tehdy nejpočetnějším vozovým parkem s pohonem na zemní plyn, průkopníkem alternativních paliv v autobusové dopravě v Česku.\n\nPočátky havířovské městské hromadné dopravy se datují k roku 1959 – tehdy byla provozována pouze jedním autobusem, kdy se počet párů spojů pohyboval v jednotkách denně na trase spojující obě nová sídliště Havířov I a Havířov III. O rok později jsou v systému MHD již tři autobusy na 98 spojích s 20minutovým intervalem, v prosinci 1960 je linka prodloužena do Havířova III na původní sídliště Šenov-Šumbark a do Havířova V (dnešní střed). Od května 1961 byly intervaly zkráceny na 10 minut, v odpolední špičce na 5 minut, na podzim čítal vozový park 8 autobusů, linka je v Havířově III prodloužena z náměstí na Okružní ulici a na trase Havířov – Důl Dukla byl zaveden místní tarif. V roce 1962 byl průměrný interval 7 minut a v roce 1963 je po několikaleté snaze konečně zavedena linka MHD do Suché a je posílena doprava do Bludovic a Životic. V roce 1965 byla zavedena nová linka Havířov VII – Havířov V – Havířov VI. V roce 1967 byly provozovány čtyři linky a tento počet se v průběhu let s výstavbou dalších částí města rozšiřoval, stejně jako počet spojů a jejich časový takt.\n\nV 80. letech 20. století bylo v Havířově uvažováno o zavedení trolejbusové dopravy, projekt byl již v pokročilém stadiu a dokonce již byly objednány trolejbusy. Nakonec však výstavba nebyla nikdy uskutečněna a trolejbusy byly nakonec přiděleny do slovenské Banské Bystrice. Projekt byl sice ještě několikrát oprášen, ale v 90. letech byl definitivně zamítnut. Připomínkou na zvažovanou trolejbusovou dopravu je dodnes budoucí točna trolejbusů v Podlesí na křižovatce Dlouhé třídy a ulice Přátelství, která dnes slouží jako okružní křižovatka.\n\nOd počátků historie Havířova až dodnes se objevují ambiciózní vize pro zavedení tramvajové či vlakotramvajové dopravy s částečným využitím starých železničních vleček mezi Havířovem a Ostravou.\n\nK září 2016 čítala MHD Havířov 18 denních (linky 401 až 406, 409 až 420) a jednu celoměstskou okružní noční linku (linka 408). Ty byly doplněny třemi bezplatnými linkami objednávanými místními hypermakety pouze pro dopravu z/do jejich obchodů (linka 431),linky 433, 434 byly od dubna 2018 spoplatněny jednorázovou cenou 5 Kč. Nástup do vozů je umožněn pouze předními dveřmi (od roku 1992). Jednotlivé jízdenky se kupují jen v hotovosti u řidiče (nepřestupní plné jízdné za 12 Kč), z elektronické čipové peněženky (9 Kč, přestup uskutečněný do 45 minut za dalších 4,50 Kč) nebo bezkontaktní platební kartou. Prodej papírových jízdenek např. v trafikách v Havířově není. Funguje však předprodej dlouhodobých jízdenek v přepravních kancelářích dopravce. Od 8. 3. 2009 jsou linky městské hromadné dopravy integrovány do systému ODIS, tehdy v této souvislosti proběhlo přečíslování linek z tehdejších 1 až 22, která byla již obsazena ostravskými tramvajovými linkami, na 401 až 422.\n\nVětší města v okruhu Havířova :\nObyvatelstvo původních havířovských obcí bylo charakteristické smíšeností populace české a polské národnosti. V některých měli většinu Češi (např. Šumbark), v jiných zase Poláci (např. Dolní Bludovice).\n\nPočet obyvatel v původních havířovských obcích a národnostní složení v roce 1921:\n\nPo roce 1947 začal spolu s intenzivní výstavbou nových bytů prudce stoupat počet obyvatel na území Havířova. Zatímco v roce 1947 zde žilo 2 000 trvalých obyvatel, ke konci roku 1955, po založení nového města, již 16 640 a ke konci roku 1959 před první vlnou sloučení s okolními obcemi 31 579 obyvatel.\n\nK dubnu 1957 činila skladba přistěhovalých do města Havířova 53,7% obyvatel z Ostravského kraje, 7,5 % z Olomouckého kraje, 6,6 % z Brněnského kraje, 5,9 % z Gottwaldovského kraje, 8,8 % z jiných českých krajů a 15,4 % ze slovenských krajů.\n\nK 31. 12. 1977 byl Havířov s 93 516 obyvateli uváděn jako šesté největší české město – po Praze, Brně, Ostravě, Plzni a Olomouci. Nejvyššího počtu obyvatel dosáhl Havířov roce 1985, kdy měl 94 110 obyvatel. Poté populace stagnovala, případně mírně klesala. Pokles obyvatel nabral na intenzitě na přelomu tisíciletí, k 1. 1. 2016 mělo město již jen 74 101 obyvatel (pokles je částečně ovlivněn odtržením obce Horní Suchá s více než 4 000 obyvateli v roce 1990).\n\nVývoj počtu obyvatel Havířova podle sčítání lidu:\nDalší demografické tabulky:Národnostní složení obyvatel Havířova dle sčítání lidu 2011: česká 63,4 %, slovenská 3,4 %, moravská 2,8 %, polská 2,4 %, slezská 0,7 %, ostatní 0,2 %, neuvedeno 24,0 %.\n\nZ geomorfologického hlediska je havířovské území součástí soustavy Západokarpatské provincie, konkrétně leží na rozhraní geomorfologických celků Ostravská pánev, respektive jejího podřazeného podcelku Havířovská plošina, do které spadá větší část Havířova, a Podbeskydská pahorkatina, přesněji jejího podcelku Těšínská pahorkatina, která se zvedá na jižním okraji katastru města v ose od Pacalůvky v Životicích přes Bludovice směrem k lokalitě Záguří v Horních Bludovicích. Tento okrsek Těšínské pahorkatiny se nazývá Hornotěrlická pahorkatina, jejíž součástí je také nejvyšší bod města Havířova – \"Bludovický kopec\" (347 m n. m.). Na území Dolních Datyň zasahuje Těšínská pahorkatina ještě svým dalším okrskem – Bruzovickou pahorkatinou.\n\nNejníže položenou lokalitou (239 m n. m.) je bod, kde řeka Lučina opouští západní území Havířova.\n\nCelé území města Havířova patří do úmoří Baltského moře, do kterého vodu odvádí řeka Odra prostřednictvím svého přítoku Ostravice, do které se v Ostravě vlévá řeka Lučina odvodňující většinu Havířova. Do povodí řeky Lučiny patří také říčka Sušanka přivádějící vody ze severní až severovýchodní poloviny města – do řeky Lučiny se vlévá na západním okraji katastru Havířova. Průměrný průtok řeky Sušanky v ústí je 0,39 m/s. Samotná řeka Lučina na území města tvoří cenné přirozené meandry. Její průtok je na území Havířova ovlivněn Žermanickou přehradou a přivaděčem Morávka-Žermanice nacházejícími se v horním toku, pohybuje se však v Bludovicích průměrně 1,11 m/h. Rekordní průtok zaznamenala řeka Lučina při rozsáhlých povodních na Moravě a ve Slezsku dne 9. 7. 1997, a to 54,9 m/s.\n\nVýjimku tvoří jihovýchodní svahy Hornotěrlické pahorkatiny na samotném okraji Životic a Bludovic, které náleží do povodí řeky Stonávky, která se vlévá v Karviné do řeky Olše, a ta v Bohumíně do řeky Odry.\n\nŘeky (a jejich přítoky/potoky)\n\nPodrobnosti viz\nVodní plochy\n\nÚzemí Havířova patří do mírně teplé oblasti MT10 s průměrnou roční teplotou 8 až 9 °C a průměrným ročním srážkovým úhrnem 500 až 600 mm.\n\n\n\n\n\n\n\n\n\n\n\n\n\n\n\n\n\nVolejbal\nFotbal\n\nHokej\n\nFlorbal\n\nRagby\nKulečník\nPožární sport\n\n\nPředsedové Městského národního výboru:\nPrimátoři:\n\n\nV Havířově byla také roce 1993 založena kapela Kryštof.\n\n\n\n\n\n\n\n\nMěstské informační centrum Havířov sídlí v křídle budovy Kina Centrum, nám. Republiky 575/7 (Havířov-město): informace, prodej vstupenek, map, knih, brožur, suvenýrů aj.\n\n\n\n\n\n"}
{"id": "25227", "url": "https://cs.wikipedia.org/wiki?curid=25227", "title": "Giovannino Guareschi", "text": "Giovannino Guareschi\n\nGiovannino Guareschi (1. května 1908, Fontanelle di Roccabianca – 22. července 1968) byl italský katolický novinář a spisovatel, který vytvořil slavnou postavu Dona Camilla. Jako novinář spolu s Giovannim Moscou založil a vydával satirický monarchistický (a posléze křesťansko-demokraticky orientovaný) časopis \"Candido\".\n\nPříběhy Dona Camilla byly velice populární a dočkaly se překladu do mnoha jazyků, včetně češtiny. Velice si je oblíbil i \"Angelo Giuseppe Roncali\" (později papež Jan XXIII.)\n\n"}
{"id": "25230", "url": "https://cs.wikipedia.org/wiki?curid=25230", "title": "Deep Impact (sonda)", "text": "Deep Impact (sonda)\n\nDeep Impact je americká kometární sonda určená k průzkumu periodické komety Tempel 1 v rámci programu Discovery. Postavila ji americká firma Ball Aerospace & Technologies Corp.. Po technické stránce řídí let sondy Laboratoř proudového pohonu (JPL) v Pasadeně v Kalifornii. Po odborné stránce projekt řídí vědci z University of Maryland.\n\nSonda tvaru pětibokého hranolu má výšku 2,3 m a průměr přibližně 1,7 m. Nese na palubě dva dalekohledy. K dlouhofokálnímu dalekohledu o průměru optiky 30 cm jsou připojeny jedna CCD multispektrální kamera s vysokým rozlišením (rozlišení až 2 metry na obrazový bod ve vzdálenosti 700 km) a infračervený spektrometr pro zjišťování chemického složení plynů v komě komety. Ke krátkofokálnímu dalekohledu o průměru 12 cm je připojena multispektrální kamera s nízkým rozlišením (až 10 m na obrazový bod ve vzdálenosti 700 km). Z boku je připojen rozkládací panel fotovoltaických baterií, který zásobuje systémy sondy elektrickou energií (max. 92 W). Dále je vybavena systémem trysek na hydrazin, sloužících pro stabilizaci a korekce dráhy.\n\nNa spodní straně sondy je připevněn projektil (impaktor) o hmotnosti 372 kg, z čehož 113 kg připadá na měděný balast. Elektrickou energii dodává po oddělení od mateřského tělesa jediná chemická baterie s kapacitou 250 Ah. Na jeho palubě je kromě autonomního navigačního systému, sloužícího pro navedení projektilu na jádro komety, zásob pohonných látek (hydrazinu) a korekčních motorků také dalekohled o průměru 12 cm s kamerou, jejíž snímky slouží především navigačnímu systému k přesnému navádění na cíl, ale také pro získání podrobných snímků jádra komety s rozlišením až 20 cm.\n\nSonda byla vypuštěna 12. ledna 2005 nosnou raketou Delta II Model 7925 z kosmodromu Eastern Test Range na Floridě na meziplanetární dráhu směrem ke kometě 9P/Tempel 1. Po cestě byla dráha zpřesněna několika drobnými korekcemi. Dne 25. dubna 2005 sonda pořídila první snímky komety.\n\nDne 3. července 2005 se od sondy oddělil projektil a mateřská část sondy uskutečnila korekční manévr, aby se vyhnula jádru komety a minula jej ve vzdálenosti přibližně 500 km.\n\nV souladu s plánem projektil narazil relativní rychlostí 10,2 km/s do jádra komety 4. července 2005 v 05:45 UTC. Kinetická energie nárazu činila 19 GJ, což odpovídalo explozi asi 4,5 tuny TNT. Vzhledem k tom, že v době srážky se kometa nacházela ve vzdálenosti 133 mil. km od Země, byl jev pozorován pozemskými observatořemi na západní polokouli přibližně o 7 minut později, v 05:52:15,0 UTC ± 17 sekund. Do pozorování se zapojily i družicové observatoře Hubbleův vesmírný dalekohled, Spitzerův vesmírný dalekohled a další.\n\nNa tiskové konferenci, která se konala 4. července v 08:00 UTC, byly zveřejněny první snímky komety, na jejímž povrchu se nacházely impaktní krátery. Vědci NASA oznámili, že se kvůli materiálu rozptýlenému po dopadu impaktoru nepodařilo zachytit nově vzniklý kráter. Později bylo zjištěno, že je zhruba 100 metrů široký a až 30 metrů hluboký. Analýzy dat z teleskopu Swift, který pracuje v rentgenové části spektra ukázaly, že kometa pokračovala s uvolňováním materiálu z impaktu ještě 13 dní, maximum nastalo pět dní po impaktu. Do vesmíru bylo uvolněno 250 milionů kilogramů vody a mezi 10 a 25 miliony kilogramů prachu.\n\nPočáteční výsledky vědce překvapily, ve vyvrženém materiálu bylo obsaženo více prachu a méně ledu, než se očekávalo. Navíc byl prach nečekaně jemný, podobal se spíše jemnému pudru. Byly nalezeny také další materiály, jíly, uhličitany, sodík a krystalické křemičitany. Jíly a uhličitany obvykle ke svému vzniku potřebují tekutou vodu a sodík je ve vesmíru vzácný. Pozorování také odhalila, že kometa obsahuje zhruba 75 % prázdného prostoru, astronomové přirovnávají povrchové vrstvy komety k sněhové závěji. Vědci vyjádřili zájem o více misí k různým kometám, aby mohli určit, jestli mají podobné složení, či zda se hlouběji uvnitř komet nachází jiné materiály, vzniklé při formování sluneční soustavy.\n\nAstronomové stanovili, že kometa pravděpodobně vznikla v oblasti Oortova oblaku na okraji sluneční soustavy. V závislosti na vnitřním složení komety byli astronomové schopni určit, že komety, které vznikly dále od Slunce, budou obsahovat větší podíl ledu např. z ethanu, který byl na kometě 9P/Tempel přítomen. Jestliže budou mít jiné komety podobné složení, jako Tempel, astronomové předpokládají, že byly zformovány ve stejném regionu.\n\nVzhledem k stále fungujícímu původnímu letovému vybavení, rozhodla NASA o dalším využití této sondy. Sonda se bude účastnit mise EPOXI, která se skládá ze dvou výzkumů – ' (\"DIXI\") a ' (\"EPOCh\").\n\nProgram DIXI tvoří výzkum komety Boethin, který bude realizován především při těsném průletu sondy okolo této komety 5. prosince 2008. V rámci programu EPOCh bude sonda pozorovat hvězdy, u kterých je potvrzena existence extrasolárních planet a bude prováděno měření infračerveného spektra Země. Cílem výzkumu je zpřesnění údajů o extrasolárních planetách a získání srovnávacích dat pro budoucí projekty studia atmosfér exoplanet.\n\n17. a 18. ledna 2013 sonda během 36 hodin fotografovala a složením fotografií vytvořila záznam pohybu komety C/2012 S1. V té době se nacházela ve vzdálenosti 793 miliónů kilometrů.\n\nNázev sondy byl inspirován stejnojmenným katastrofickým sci-fi filmem Deep Impact.\n\n\n"}
{"id": "25231", "url": "https://cs.wikipedia.org/wiki?curid=25231", "title": "Eutychios z Konstantinopole", "text": "Eutychios z Konstantinopole\n\nEutychios z Konstantinopole byl v letech 552 až 582 12. konstantinopolským patriarchou. Zachoval se celý Eutychiův životopis z pera jeho písaře Eustathia.\n\nEutychios se narodil ve Frýgii kolem roku 512, jeho otec byl jedním z Belisarových velitelů. Eutychios oblékl ve věku 30 let mnišský hábit. Coby archimandritu konstantinopolského kláštera si jej oblíbil patriarcha Mennas, po jehož smrti jej císař Justinián I. jmenoval jako nástupce.\n\nNa začátku roku 553 Eutychios napsal list papeži Vigiliovi, v němž vyznává katolickou víru a prohlašuje, že se drží čtyř dosavadních ekumenických koncilů a \"Tomu ad Flavianum\" papeže Lva I. V listu se snaží přesvědčit Vigilia, aby předsedal chystanému koncilu, který se měl zabývat otázkou Tří kapitol. Vigilius předsednictví odmítl a Eutychios pak Druhému konstantinopolskému koncilu předsedal společně s patriarchy Apollinariem z Alexandrie a Domninem z Antiochie. Papež se omluvil i pro druhé zasedání koncilu. Eutychiův podpis tak nalezneme i pod akty koncilu.\n\nEutychios se dostal do prudkého sporu s císařem Justiniánem roku 564, kdy císař přijal některé teze afthartodokétismu. Eutychios dokazoval, že tato pozice není slučitelná s Písmem svatým, avšak císař trval na svém. 22. ledna 565 byl Eutychios císařskými vojáky zatčen přímo v kostele u Hormisdova paláce. Pro malichernosti byl poslán do exilu na ostrov Principus a později do svého bývalého kláštera v Amaseji, kde strávil téměř 12 a půl roku. Po smrti Jana Scholastika, jehož Justinián mezitím jmenoval patriarchou si jej konstantinopolský lid vyžádal zpět. Císař Justinos III. jej v říjnu 577 povolal zpět do Konstantinopole.\n\nKe sklonku svého života se Eutychios začal klonit k názoru, že po vzkříšení bude tělo lehčí než vzduch a nebude již možné dotknout se jej. Řehoř Veliký coby apokrisiář se tomuto názoru postavil. Císař Tiberios se snažil obě strany smířit, avšak bezúspěšně. Eutychios zemřel 5. dubna 582 ve věku 70 let.\n\n"}
{"id": "25236", "url": "https://cs.wikipedia.org/wiki?curid=25236", "title": "Kubofuturismus", "text": "Kubofuturismus\n\nKubofuturismus je umělecký směr, který spojuje futuristický dynamismus a kubistickou mnohopohledovost. \n\nNázev je odvozen z řeckého slova , česky krychle, kostka. V literatuře mezi jeho projevy patří zachycení složité skutečnosti z mnoha úhlů pohledu; polytematičnost (uvolnění dějových souvislostí, spontánní proud představ), prolínání časových rovin; báseň je geometricky uspořádána, působí jako obraz (kaligramy) a zcela postrádá logiku. Důležitá je asociace – spojování slov vzdálených významů. Je to hlavní větev ruského futurismu, tvořící jádro ruské předrevoluční literární avantgardy. \n\nNa rozdíl od tzv. egofuturismu, jenž byl pouze záležitostí krátkodobou a málo významnou, působí kubofuturismus velmi silně po celé druhé a třetí desetiletí 20. století (zhruba 1910–1930), přičemž zvláště po Říjnové revoluci doznává podstatných proměn.\n\n\nBobéobi (Velemir Chlebnikov)\n"}
{"id": "25238", "url": "https://cs.wikipedia.org/wiki?curid=25238", "title": "Jílové", "text": "Jílové\n\nNázev Jílové nese nebo neslo více míst:\n\n"}
{"id": "25239", "url": "https://cs.wikipedia.org/wiki?curid=25239", "title": "Seznam konstantinopolských patriarchů", "text": "Seznam konstantinopolských patriarchů\n\nSeznam konstantinopolských patriarchů obsahuje biskupy na stolci v Byzanci, pozdější Konstantinopoli (česky též \"Cařihradě\") a dnešním Istanbulu. Nejstarší představitele tohoto seznamu považuje většina historiků za fikci.\n\n\n\n\n\n\n\n\n"}
{"id": "25240", "url": "https://cs.wikipedia.org/wiki?curid=25240", "title": "Vratislav II.", "text": "Vratislav II.\n\nVratislav II. (okolo 1031 – 14. ledna 1092) byl český kníže od 28. ledna 1061 do dubna 1085 a poté první český král z rodu Přemyslovců. Zároveň byl titulárním polským králem v letech 1085–1092. Jako kníže byl Vratislavem II., jako král Vratislavem I. (Wratislaus Primus Rex).\n\nVratislav byl druhorozený syn knížete Břetislava I. a Jitky ze Svinibrodu, bratr Spytihněva II., Konráda I. Brněnského, Oty Olomouckého a biskupa Jaromíra. Podle vůle otce zdědil olomoucký úděl, kterému vládl v letech 1055–1056 a poté 1058–1061.\n\nVratislavovu první manželku neznáme jménem, spekuluje se pouze o jejím německém původu. Známý je ale její příběh. Když se Vratislav dostal do sporu se svým bratrem Spytihněvem II., rozhodl se opustit Olomouc, kde sídlil. Útočiště hledal u uherského krále Ondřeje I. Svou první ženu, šlechtičnu, která byla v už pokročilém stupni těhotenství, raději nechal v Olomouci. Spytihněv tuto ženu ale uvěznil a ta nakonec zemřela při předčasném porodu, když po propuštění odjížděla za manželem do Uher.\n\nPodruhé se tedy Vratislav oženil s Ondřejovou dcerou Adlétou, uherskou princeznou z rodu Arpádovců, zřejmě v roce 1057. Vratislav tak získal silného spojence a Spytihněv II. mu v roce 1058 vrátil olomoucký úděl.\n\nKdyž se Vratislav stal po smrti staršího bratra Spytihněva v roce 1061 knížetem, Adléta se z titulu kněžny dlouho neradovala a zemřela už počátkem příštího roku. Asi rok po smrti Adléty se Vratislav oženil potřetí, se Svatavou Polskou. Potvrdil tak přátelství s polským knížetem Boleslavem II. Smělým (se kterým ale později bojoval o česko-polské hranice).\n\nVratislav II. byl především významným spojencem císaře Jindřicha IV. při konfliktech s Poláky, Míšní a Jindřichovým protikrálem Rudolfem Švábským, podnikal také vpády do Rakous.\n\nRok poté, co polský kníže Boleslav II. obsadil Kyjev a byl povzbuzen tímto úspěchem, zaútočil roku 1070 na Čechy (pokoušel se změnit hranice). Vratislav byl ovšem úspěšnější. Jindřich IV. obě knížata nabádal k urovnání sporu a pohrozil, že zaútočí na toho z nich, kdo příště poruší mír. Přísahu porušil Boleslav. 19. května 1073 Jindřich vyhlásil výpravu proti Polsku, která ale kvůli vnitřním problémům neproběhla. Polský stát začal v tomto období sílit a Jindřich Vratislava potřeboval k obraně proti jeho vládcům. Rovněž roku 1073 nový papež Řehoř VII. potvrdil svým listem používání mitry českému knížeti za poplatek 100 hřiven stříbra, tak jak to bylo zavedeno za Vratislavova předchůdce (a staršího bratra) Spytihněva.\n\nNěmecký král i papež očividně chtěli Vratislava získat na svoji stranu do pozdějšího boje o investituru, tedy zda má světský panovník právo volit a uvádět do funkce církevní hodnostáře. Polsko a Uhry stály při papežovi, zatímco Vratislav zůstal věrný Jindřichovi.\n\nSpojenectvím s Jindřichem Vratislav přinesl svému panství územní zisky – od Jindřicha získal, i když jen dočasně, tituly markraběte saského východní marky (Lužice), Míšeňska. V roce 1081 se ale změnila dohoda. Míšeňsko a Lužici věnoval Jindřich původním rodům, náhradou mu udělil titul markraběte bavorské východní marky - Rakousko. Jednalo se ale především o politický tah, jelikož v Rakousku vládli Babenberkové.\n\nV dubnu 1085 se konal dvorský sjezd v Mohuči, který se významně zapsal do českých dějin. Vratislav II. obdržel od císaře Jindřicha IV. za své věrné služby královskou korunu (ovšem jen nedědičnou - pro svoji osobu), byl zbaven povinných poplatků a povinován účastí českých vládců s družinou na korunovačních cestách německých panovníků do Říma. Postupně se tak uvolňovaly vazby českých a německých panovníků.\n\n15. června 1085 na Pražském hradě trevírský arcibiskup Egilbert Vratislava korunoval králem, při této příležitosti je uváděn u Vratislava i titul krále polského.\nU příležitosti korunovace vznikl Kodex vyšehradský.\n\nPo nástupu na knížecí stolec obnovil moravské úděly, které vrátil bratrům Konrádovi a Otovi. Nejmladší Jaromír byl předurčen pro duchovní dráhu, předpokládalo se, že se stane pražským biskupem, což znamenalo velmi prestižní a vlivný post. Mezi knížetem a Jaromírem vzniklo nepřátelství.\n\nAby Vratislav II. omezil vliv pražského biskupství, rozdělil roku 1063 českou diecézi na dvě části – v Olomouci bylo zřízeno biskupství pro Moravu, podléhající arcibiskupství v Mohuči. Následujícího roku také povolal z Uher zpět do Sázavského kláštera vyhnané mnichy, ovšem obnovení slovanské liturgie papež nepovolil. Papež Řehoř VII. odmítl žádost krále Vratislava z roku 1080, který žádal povolení liturgie slovanské: \"Quia nobilitas tua postulavit, quo secundum Slavonicam linguam apud Vos divinum annueremus celebrari officium, scias nos huic petitioni tuae nequaquam posse favare - Ježto Vznešenosti tvá žádal, abychom dovolili jazykem slovanským u Vás sloužiti služby Boží, věz, že této žádosti Tvé nijak nemůžeme vyhověti\".\n\nPo smrti pražského biskupa Šebíře se konflikt vyostřil a dokonce hrozilo, že přeroste v ozbrojený konflikt. Jaromírovu kandidaturu totiž podpořila obě moravská údělná knížata. Vratislav odpověděl tím, že založil vyšehradskou kapitulu, která byla podřízena přímo Římu. Nepřátelství mezi Vratislavem a Jaromírem pokračovalo a postupně do něj vstoupili další dva činitelé – Svatá říše římská a Řím.\n\nJaromír se snažil v knížectví o obnovení jediné diecéze. Spory dočasně utichly roku 1077, když se Jaromír stal kancléřem císaře Jindřicha IV. Roku 1085 císař také nařídil, aby pražské biskupství zahrnovalo i Moravu. Koncem 80. let 11. století Vratislav rozhodl o obnovení olomouckého biskupství. Jaromír odjel protestovat do Říma, ovšem cestou zemřel (1090).\n\nPoslední léta Vratislavovy vlády přinesla konflikty v přemyslovském rodě. Po smrti Oty Olomouckého (1086) svěřil král olomoucký úděl svému synovi Boleslavovi. Práva Otových potomků naopak bránil Konrád I. Brněnský. Vratislav vpadl na Moravu (1091) a obléhal Brno, během obléhání ale došlo ke vzpouře v královském vojsku, kterou vedl Vratislavův syn Břetislav. Komplikovaná situace přiměla krále, aby podle stařešinského řádu určil za svého nástupce Konráda Brněnského a oba bratři se smířili. Břetislav raději prchl do Uher.\n\nV polovině ledna 1092 král Vratislav II. zemřel na zranění po pádu z koně . Byl pohřben ve vyšehradském klášteře, jeho hrob se ovšem dosud nepodařilo najít. Jeho třicetiletá vláda byla ve znamení růstu prestiže a moci českého státu, což se však zanedlouho změnilo.\n\nVratislavova první manželka zemřela při předčasném porodu. Jeho druhou manželkou se asi roku 1057 stala Adléta Uherská (kolem 1040–1062), se kterou měl čtyři děti:\n\n\nAsi rok po smrti Adléty, v roce 1062, se Vratislav oženil potřetí. Jeho manželkou se stala Svatava Polská (1046/1048 - 1126), se kterou měl pět dětí:\n\n\n"}
{"id": "25245", "url": "https://cs.wikipedia.org/wiki?curid=25245", "title": "Tonoplast", "text": "Tonoplast\n\nTonoplast je označení pro biologickou membránu, která obklopuje obsah vakuoly. Strukturálně je v zásadě obdobná stavbě cytoplazmatické membrány, má však lehce specifické složení. Má trochu jiné zastoupení jednotlivých druhů lipidů v lipidové dvouvrstvě oproti membránám jiného typu a obsahuje pro vakuolu (tedy pro tonoplast) specifické bílkoviny. Mnoho biologických procesů zajišťovaných vakuolou začíná interakcí látek z cytoplazmy s povrchem tonoplastu, tonoplast proto musí být od membrán jiných organel odlišitelný, odlišné zastoupení bílkovin a lipidů, které je pro tonoplasty vždy specifické pak takovouto identifikovatelnost skutečně zabezpečuje. Díky tomu, že může být vakuola chemicky rozeznána, může být žádoucí protein nebo obsah transportního váčku dopraven specificky do ní bez rizika, že skončí v jiné organele.\n"}
{"id": "25247", "url": "https://cs.wikipedia.org/wiki?curid=25247", "title": "Generativní orgány", "text": "Generativní orgány\n\nGenerativní orgány rostliny jsou orgány rostlin s generativní funkcí, tedy ty, které rostlině slouží k pohlavnímu rozmnožování (ne však k nepohlavnímu), obecně pro vznik příští generace rostlin.\n\nKe generativním orgánům patří zejména:\n\n\n\n\nOpakem generativních orgánů jsou ostatní části jedince, které slouží k rozvoji samotné rostliny a které se nazývají vegetativními orgány (např. list, stonek aj.). \nZdroj - Biologie pro SOŠ\n\nDůvodem tohoto dělení je odlišná funkce a jí odpovídající odlišná specializovaná stavba orgánů. U rostlin se střídají fáze růstu v rámci tzv rodozměny, fáze vegetativní se střídají s fázemi, kdy již byly naplněny podmínky pro reprodukci a rostlina na vegetativních orgánech vytvoří odlišné orgány generativní. Změna mezi těmito fázemi je řízena hormonálně (v rostlině působením fytohormonů) a v praxi proto bývá např. v zahradnických provozech navozována uměle za pomocí některých stimulátorů růstu nebo jiných Růstových látek, které potřebné fytohormony obsahují.\nŽádoucím výsledkem je pak přivedení rostlin do květu a následně do tvorby semen.\n\n\n"}
{"id": "25251", "url": "https://cs.wikipedia.org/wiki?curid=25251", "title": "Chris Sawyer's Locomotion", "text": "Chris Sawyer's Locomotion\n\nChris Sawyer’s Locomotion – zkráceně jen Locomotion – je počítačová strategická hra, vytvořená společností Atari v roce 2004.\n\nKritiky bylo již mnohokrát zdůrazňováno, že tato stránka hry patří k těm nejslabším. V době, kdy vycházejí hry s 3D moderní grafikou, vyšla Locomotion s izometrickou 2D. Přestože šlo hrací mapu otáčet o každých 90°, koncepce grafiky zůstala stejná jako u Transport Tycoonu a Rollercoaster Tycoonu, z něž hra hlavně vychází. Především způsob stavby železničních tratí je naprosto identický.\n\nKaždá mapa má svůj cíl – například někde získat 95% hodnocení, nebo vydělat 5 000 000 USD. K dispozici jsou jako reálné mapy USA, Velká Británie a Švýcarsko. K vydělávání peněz, podobně jako v Transport Tycoonu, slouží dopravní prostředky, které zde patří do šesti kategorií:\n\n\nHru začíná v roce 1900 a postupně pokračuje až do roku 2000, kdy většina scénářů končí a navíc už nepřibývají nové dopravní prostředky. Ovšem na internetu se dnes také nacházejí sady vlaků do hry. Jsou mezi nimi i Pražské Metro, České Dráhy motoráčky a plno jiných.\n\nJako nevýhody hry se dají označit hlavně nepřehlednost a vysoké hardwarové nároky; autorům se bohužel nepodařilo zopakovat úspěch klasického Transport Tycoonu.\n\n"}
{"id": "25252", "url": "https://cs.wikipedia.org/wiki?curid=25252", "title": "Formule 1 v roce 2003", "text": "Formule 1 v roce 2003\n\nPo dvou letech dominance červených vozů Ferrari a Michaela Schumachera byl rok 2003 ve formuli 1 opět jedním ze zajímavějších a divácky atraktivnějších. V šestnácti velkých cenách stálo na stupních pro vítěze osm různých jezdců, z nichž pro tři z nich to bylo vítězství premiérové. V Brazílii vyhrál poprvé v kariéře Giancarlo Fisichella na Jordanu. Své první vítězství v kariéře si na Hungaroringu zajel Španěl Fernando Alonso na Renaultu a třetím „benjamínkem“ v klubu vítězů se stal finský pilot McLarenu Kimi Räikkönen.\n\nMezi nejnapínavější závody této sezony se zařadila určitě Brazílie. Deštivý závod odjely vozy na pneumatikách Bridgestone na střední směsi, závod byl odstartován zpoza Safety caru a do cíle dojelo jen 9 vozů, z nichž 8 získalo body. Závod byl také přerušen červenou vlajkou a o vítězství rozhodovaly zastávky v boxech. Proti vítězství Giancarla Fisichelly protestovala (marně) stáj McLaren.\n\nV Grand Prix Velké Británie 2003 přetavil svoji Pole position ve vítězství Rubens Barrichello na Ferrari. Tento závod si však diváci u televizí zapamatovali nejspíše proto, že v 11. kole na trať vběhl náboženský fanatik Neil Horan. Několik vozů se mu vyhnulo, než na trať vyjel zpomalovací safety car a traťoví komisaři nebezpečného fanatika neodtáhli z okruhu.\n\nBoduje prvních 8 jezdců podle klíče:\n\n\n\n\n"}
{"id": "25253", "url": "https://cs.wikipedia.org/wiki?curid=25253", "title": "Kyselina mravenčí", "text": "Kyselina mravenčí\n\nKyselina mravenčí (lat. \"acidum formicicum\", též \"acidum formicum\"), methanová kyselina je nejjednodušší karboxylovou kyselinou. Z jejího vzorce vyplývá, že na karboxylovou skupinu —COOH je vázán pouze jeden atom vodíku. Je to bezbarvá, na vzduchu dýmající, ostře páchnoucí kapalina s leptavými účinky. Její teplota tání a hlavně teplota varu jsou podobně vysoké jako u vody díky vlivu vodíkových vazeb. Má silné redukční účinky.\n\nTvoří soli, které se nazývají mravenčany, převládá však označení formiáty. Stejné označení se používá i pro látky, vznikající esterifikací - tzn. reakcí s alkoholy. Nejjednodušším esterem je methylformiát.\n\nKyselina mravenčí je obsažena v mravenčím jedu, odtud pochází její název. Dále je obsažena např. v jedu včel nebo v kopřivách. Používá se především v organické technologii.\n\nSyntetická kyselina mravenčí se užívá k výrobě barviv, na odstraňování bradavic, v gumárenském průmyslu a v koželužství k odvápnění kůže, též jako přídatná látka do potravin pod označením E 236. Používá se také do přípravků na čištění vodního a močového kamene v toaletní míse.\n\nV laboratoři slouží k přípravě oxidu uhelnatého pomocí kyseliny sírové, která odštěpí z kyseliny mravenčí vodu.\nHCOOH → CO + HO\n\nVe včelařské chovatelské praxi se páry kyseliny mravenčí používají jako účinný prostředek k tlumení varroázy.\n\nNa kůži: Při dotyku s lidskou kůží ji začíná okamžitě leptat, čemuž se lidské tělo začíná bránit tak, že začíná červenat, což ale způsobí pouze svědění a účinek je pomíjivý.\n\nV krevním oběhu: Zásadní úlohu hraje při otravách methanolem, který se nejprve metabilizuje na formaldehyd a ten zas na kyselinu mravenčí. Její vyšší koncentrace pak vede k rozvoji metabolické acidózy, která může končit smrtí.\n\nAkutní toxicita spočívá v tom, že kyselina mravenčí inhibuje cytochromoxidázu a tím i mitochondriální respiraci, podobně jako kyanidy a oxid uhelnatý. Rozvoj acidózy je doprovázen tvorbou mravenčanů a laktátů. Acidóza také usnadňuje průnik kyseliny do buněk. Hromadí se zejména v sítnici, očním nervu a bazálních gangliích.\n"}
{"id": "25256", "url": "https://cs.wikipedia.org/wiki?curid=25256", "title": "Kapitulace", "text": "Kapitulace\n\nKapitulace (z lat. \"capitulare\" – sepsat hlavní body) představuje takový typ ukončení boje (respektive války), kdy jedna ze stran uzná marnost dalšího boje, „složí zbraně“ a vydá se na milost (nebo nemilost) vítězné straně. Kapitulovat může stát a veškeré jeho ozbrojené síly (viz Transvaal a Oranžsko 1902, Rusko, Rakousko - Uhersko či Německo v roce 1918, Polsko 1939, Německo 1945) nebo jen dílčí jednotka, respektive jednotky na určitém území (viz kapitulace Singapuru 1942 nebo kapitulace amerických jednotek na Filipínách téhož roku nebo ve Vietnamu po pádu Saigonu ). \n\nKapitulace může být bezpodmínečná (Německo 1945, Japonsko 1945) nebo s podmínkami (viz kapitulace Singapuru 1942, kde podmínkou byl později porušený příslib slušného zacházení se zajatci ze strany Japonců). \n\nRozdíl mezi kapitulací s podmínkami a příměřím za nevýhodných podmínek (například příměří mezi Finskem a SSSR v letech 1940 a 1944), je (většinou) nesložení zbraní slabší stranou a její možnost posléze pokračovat v boji v případě příměří. V případě kapitulace však obvykle ztrácí slabší strana možnost dalšího plnohodnotného odporu, neboť součástí podmínek je prakticky vždy odevzdání minimálně klíčových zbraní a (minimálně dočasná) ztráta kontroly nad oblastmi z vojenského hlediska strategicky nepostradatelnými. \n\nPo uzavření kapitulace následuje dohoda, které je označována jako mírová smlouva.\n"}
{"id": "25266", "url": "https://cs.wikipedia.org/wiki?curid=25266", "title": "Choderlos de Laclos", "text": "Choderlos de Laclos\n\nPierre Ambroise Choderlos de Laclos (8. října 1741 Amiens – 5. září 1803 v Taranto), francouzský důstojník z povolání a plodný spisovatel různých žánrů a témat, proslulý především svým románem v dopisech \"Nebezpečné známosti\" (Les Liaisons dangereuses).\n\nPierre-Ambroise-François Choderlos de Laclos [šoderlo de laklo] se narodil jako druhý syn do rodiny právníka a správního úředníka, povýšeného do šlechtického stavu až roku 1750; otec si přál, aby se věnoval vojenské dráze. Zvolil dělostřelectvo, přestože možnosti postupu měl omezené kvůli svému původu, technická povaha tohoto vojska však vyhovovala jeho matematickému nadání. V roce 1760 byl přijat do Královské dělostřelecké školy v La Fère. Roku 1761 byl povýšen na podporučíka, o rok později na poručíka druhé třídy. V touze po výbojích a slávě se dal přidělit ke koloniální brigádě, posádkou v La Rochelle. Pařížský mír však ukončil sedmiletou válku a mladý poručík musel krotit svoji ctižádost ve všednosti posádkového života u 7. dělostřeleckého pluku roku 1763 v Toul, kde se stal svobodným zednářem v lóži L'Union, a poté ve Štrasburku (1765-1769), Grenoble (1769-1775) a v Besançonu (1775-1776). Toho roku byl přijat do pařížské zednářské lóže Jindřicha IV. a stal se tam Ctihodným mistrem. O rok později pronesl ve Velkém Orientu Francie řeč, v níž navrhl přijímat i ženy.\n\nRoku 1771 byl po výsluze let povýšen na kapitána, a tím měl zůstat sedmnáct let, skoro až do revoluce. Tento chladný a logický dělostřelec jemných způsobů se mezi drsnými vojáky nudil. Aby se zaměstnal, studoval literaturu a začal psát. První veršovaná dílka otiskl v \"Almanachu múz\". Inspirován románem Marie-Jeanne Riccoboniové (1713-1792), napsal komickou operu \"Ernestine\", k níž složil hudbu rytíř de Saint-Georges. Dílo, provedené pouze 19. července 1777 před královnou Marií Antoinettou, zcela propadlo.\n\nTéhož roku byl pověřen založením nové dělostřelecké školy ve Valence, kam byl později přijat mj. mladý Napoléon Bonaparte. Po návratu do Besançonu následujícího roku byl de Laclos povýšen na ženijního kapitána druhé třídy. V četných volných chvílích napsal řadu děl, v nichž se jevil jako nadšený ctitel Jeana-Jacquesa Rousseaua a jeho románu \"Nová Heloisa\". V roce 1778 začal psát \"Nebezpečné známosti\". \n\nV roce 1779 byl vyslán na ostrov Aix, aby tam spolupracoval s markýzem de Montalembert při řízení výstavby opevnění proti Britům. V té době se věnoval psaní \"Nebezpečných známostí\", a to jak za svých cest na ostrov, tak i v Paříži. Koncem téhož roku byl také povýšen do hodnosti kapitána bombardýrů a požádal o půlroční dovolenou, kterou strávil v hlavním městě psaním; od té chvíle věděl, že jeho literární ambice jsou silnější, než jeho vojenská ctižádost, která neměla velké uplatnění. Jeho vznikající román odráží jeho vojenská zklamání (nikdy nemohl ověřit svoje kvality v boji), ale také četná ponížení, jichž se mu podle něho dostávalo po celý jeho život od \"opravdové\" šlechty a od žen, které mu připadaly nedosažitelné. \"Nebezpečné známosti\" lze tedy také považovat za jistý druh pomsty a terapie. V roce 1781 s povýšením na kapitána-majora kanonýrů získal další půlroční volno, během něhož svoje životní dílo dokončil. Nakladatel Durand Neveu dostal za úkol vydat jej ve čtyřech svazcích, které šly do prodeje 23. března 1782. Úspěch byl okamžitý a oslnivý: dva tisíce výtisků prvního vydání se prodalo během jednoho měsíce, což samo bylo v té době značně neobvyklé, a v následujících dvou letech vyšlo dalších deset vydání. Román byl také v roce 1784 přeložen do angličtiny. \n\nVydání tohoto díla, vnímaného jako útok na šlechtu, považovala vojenská hierarchie za prohřešek. De Laclos byl odvelen k okamžitému nástupu u své posádky v Bretani, poté (1783) byl vyslán do La Rochelle k výstavbě zbrojnice. Tam se seznámil s Marie-Soulange Duperréovou (nar. 1759), která jej svedla a s níž měl zakrátko dítě. Jemu bylo 42 let, jí pouhých 24, byl však opravdu zamilován: v roce 1786 si ji vzal a uznal dítě za své. Marie-Soulange se stala jeho životní láskou a dala mu dvě další děti.\n\nChoderlos de Laclos v ničem nepřipomínal Valmonta, příkladného svůdce jeho románu v dopisech, a neměl žádnou z jeho vad: je popisován jako \"hubený a žlutavý pán\", hovořící \"chladně a metodicky\" jako \"muž ducha, velmi chladný.\" Jeho citový život byl poznamenán rousseauovstvím a omezoval se na jeho ženu, jíž byl věrný, a pozorné otcovství. \n\nV roce 1783 se zúčastnil soutěže akademie v Châlons-sur-Marne na téma \"Jaké jsou nejvhodnější prostředky zdokonalení výchovy žen?\" Ve svém nedokončeném pojednání \"O výchově žen\" našel příležitost rozvinout svoje dosti feministické názory na rovnost pohlaví a výchovu dívek, která podle něho usiluje pouze o to, \"aby přivykly područí byly v něm drženy.\" Téma ženské emancipace mělo významné místo již v \"Nebezpečných známostech\".\n\nV roce 1788 odešel z armády. Po období hledání vhodné cesty k uplatnění své ctižádosti a různých pokusech dostat se do blízkosti nějaké významné osobnosti vstoupil do služeb Ludvíka Filipa, vévody Orléanského, s nímž sdílel názory na další vývoj monarchie.\n\nVýbuch revoluce mu konečně poskytl příležitost k intenzivnímu životu; zapojil se do Ligy aristokratů, skupinky drobných šlechticů, kterou později rozehnal Robespierre. Od počátku vedl intriky ve prospěch svého pána a organizoval různé pikle a manévry. Údajně také zorganizoval v říjnu 1789 pochod žen do Versailles, aby se dožadovaly chleba. V říjnu 1790 založil \"Časopis Společností přátel ústavy\", vydávaný jakobínským klubem.\n\nV roce 1791 se přiklonil k myšlence republiky a opustil londýnský exil, který sdílel s vévodou Orleanským, aby přijal místo komisaře v ministerstvu války s úkolem organizovat vojsko mladé republiky. Funkce ministerského komisaře odpovídala hodnosti brigádního generála. Díky svým výsledkům byl v září 1792 pověřen organizací ležení v Chalons a rozhodující měrou se zasloužil o vítězství v bitvě u Valmy.\n\nPodílel se na vývoji dělových koulí naplněných střelným prachem, které vybuchovaly při dopadu. Ministerstvo námořnictva jej jmenovalo vrchním komisařem výzkumu; 4. listopadu 1793 se usídlil na zámku Meudon, vzápětí byl však zatčen na základě zákona o podezřelých. Po zradě generála Dumourieze byl uvězněn jako orleanista; gilotině unikl díky známostem a 1. prosince 1794 jej thermidorský konvent osvobodil. V roce 1795, zatímco očekával opětné přijetí do armády, napsal paměti s názvem \"O válce a míru\", které bez úspěchu adresoval Výboru veřejného blaha. Bez úspěchu se také pokusil vstoupit do diplomacie a založit banku.\n\nKonečně se seznámil s mladým generálem Napoleonem Bonapartem, novým prvním konzulem a rovněž dělostřelcem, a nadchl se pro bonapartismus. 16. ledna 1800 je opět aktivován jako brigádní generál dělostřelectva a přidělen k rýnské armádě, kde kde přijal křest ohněm v bitvě u Biberachu. Když byl jako velitel dělostřeleckých rezerv přidělen do italské armády, nalezl 5. září 1803 smrt v Tarantu, ne však v boji, nýbrž vyčerpán úplavicí a malárií. Tam byl také pohřben. Po návratu Bourbonů v roce 1815 byl jeho hrob znesvěcen a zničen.\n\n\n\n"}
{"id": "25268", "url": "https://cs.wikipedia.org/wiki?curid=25268", "title": "Dohoda", "text": "Dohoda\n\nDohoda se používá ve více významech:\n\n\n\n"}
{"id": "25271", "url": "https://cs.wikipedia.org/wiki?curid=25271", "title": "Lázně Darkov", "text": "Lázně Darkov\n\nLázně Darkov (německy \"Darkau\", polsky \"Darków\") je část okresního města Karviná, ležícího na severovýchodě České republiky. Darkov je znám především svými lázněmi, kde se léčí poruchy pohybového ústrojí, neurologické indikace, poúrazové a pooperační stavy. V blízkosti Darkova se nachází důl Darkov.\n\nV roce 1776 byly u Karviné, na vrchu Čechovice objeveny ložiska uhlí. Vyváření soli, které zde probíhalo od roku 1268 v lokalitě zvané Sal (sůl) do které patřily obce: Orlová, Doubrava, Vrbice, Záblatí, Chotěbuz a osady Poruba a Lazy., pro svoji nedostatečnou rentabilitu postupně v 18. století zaniklo. S těžbou uhlí začal baron Larisch. Jiří IV. baron Bees z Chrostiny se mu chtěl vyrovnat a v roce 1862  provedl první pokusný vrt na svých pozemcích mezi Dárkovém a Stonavou. Zde namísto uhlí narazil na mohutný gejzír slané vody, jednalo se třetihorní reliktní silně mineralizovanou jodobromovou solanku.\n\nTa se zpočátku využívala v domácnostech k běžným účelům, roku 1865 solanku použil k léčebným účelům fryštátský lékař Dr. Anton Fiedler. Darkovskou vodu ohříval a pravidelně v ní koupal své pacienty. Procedury probíhaly v dřevěných vanách, které nechal umístit v provizorním léčebném zařízení v Ráji (\"dnes součást města Karviná\"). V tomtéž roce byla postavena první lázeňská budova zvaná Skleník, avšak nikoliv v Ráji, nýbrž na katastru obce Darkov. Byla to dřevěná, prosklená stavba na kamenné podezdívce ve švýcarském stylu. Sloužila lázeňským hostům po celou dobu lázeňské sezóny, která trvala od počátku dubna do konce října. V zimním období se zde konaly hasičské bály nebo svatby bohatých měšťanů z Fryštátu, Darkova a okolí. Z této doby pochází rovněž dodnes zachovaný secesní Společenský dům.\n\nV roce 1866 udělila zemská vláda slezská v Opavě Jiřímu IV. Beesovi úřední povolení ke zřízení lázní s názvem Lázeňské místo Ráj. Lázně byly založeny v roce 1867 v Dárkově. Darkovským lázním byla dle výše citovaného výnosu zemské vlády slezské v Opavě uložena povinnost podávat koncem každého roku zevrubnou zprávu o fyzikálních a chemických vlastnostech pramenů. Ve výroční zprávě se mělo uvést, které nemoci lze v Dárkově léčit, jaký byl počet lázeňských hostů, užitých koupelí a kvantum vypité minerální vody. Léčba pacientů darkovským pramenem přinesla zakrátko velmi příznivé výsledky. Bees však potřeboval jistotu, že do lázní nebude investovat nadarmo. A proto požádal roku 1867 vídeňského univerzitního profesora Dr. Redtenbachera o vědecký rozbor darkovského pramene. Zjistilo se, že tato solanka obsahuje dvojnásobně vyšší procento jódu, než dosud nejúčinnější prameny v hornorakouském Hallu. Tím byl započat rozvoj darkovských lázní.\n\nDnes se tato léčivá voda využívá k léčivým koupelím, má blahodárné účinky na pohybový aparát. Zároveň byla Darkovská sůl distribuována do celé Evropy. Na počátku 20. století pak byly vybudovány moderní lázně a většina funkcionalistických léčebných domů slouží svému účelu dodnes.\n\nV 70. letech 20. století došlo k výrazné modernizaci lázní vybudováním moderního Rehabilitačního sanatoria na opačném konci Karviné. Tou dobou už byly lázně vyhledávány nejen domácí, ale i početnou zahraniční klientelou. Význam původních darkovských lázní tím však upadl.\n\nPůvodní příměstská část Darkov byla značně poškozena z důvodu těžby uhlí a s tím spojeným poddolováním této lokality. Z původního Darkova zůstaly pouze staré lázně, lázeňský park a několik domů na pravém břehu řeky Olše. V této části Darkova nebyla zatím těžba povolena. V poddolované části, která se nachází za řekou, jsou dnes již pouze četné zahrádkářské kolonie a několik málo domů. Významnou památkou je \"Most Sokolovských hrdinů\" přes řeku Olši z roku 1925, architektonický skvost, nyní rekonstruovaný.\n\nV Darkově se nachází železniční zastávka na trati 320 Karviná-Darkov. Výpravní budova z roku 1963 byla po roce 2000 zbořena. K začátku platnosti jízdního řádu 2016/2017 již tato zastávka nebude obsluhována vlaky osobní dopravy. Avšak objekt původní železniční zastávky Karviná-Darkov lázně na v roce 1963 zrušené Místní dráhy Petrovice - Karviná stále stojí. Darkov obsluhovaly dvě pravidelné linky MHD města Karviná. Linka 516, která vyjížděla ze zastávky Karviná, Fryštát, autobusové nádraží, projíždí přes poddolovanou část Darkova a pokračovala dále do konečné Karviná, Doly, Barbora (zrušena kvůli nízkému užívání). Linka číslo 517, která také vyjíždí z autobusového nádraží a končí v zastávce Karviná, Darkov, lázně, funguje dosud. Dále je možno se do lázní dostat linkovými spoji, které staví na zastávce Karviná, Darkov, pomocný závod.\n\n"}
{"id": "25277", "url": "https://cs.wikipedia.org/wiki?curid=25277", "title": "Seznam panovnic", "text": "Seznam panovnic\n\nTento seznam panovnic je řazen chronologicky a jsou v něm uvedeny pouze hodnověrně potvrzené monarchie a panující královny.\n\n"}
{"id": "25281", "url": "https://cs.wikipedia.org/wiki?curid=25281", "title": "Jilm vaz", "text": "Jilm vaz\n\nJilm vaz (\"Ulmus laevis\", syn. \"Ulmus effusa\") je statný listnatý strom s širokou korunou, který roste zejména v lužních a vlhkých lesích.\n\nOpadavý listnatý strom, vysoký přibližně 30 m; tvoří odnože. Koruna nepravidelná, téměř kulovitá, klenutá, často málo uzavřená, členěná nebo značně volná.\n\n\"Větve\" ve spodní části koruny poměrně krátké a vodorovně odstávající, ve střední části zprvu vystoupavé, pak ale skloněné. Pouze vrchol koruny se rozvětvuje paprsčitě směrem vzhůru.\n\n\"Borka\" starších stromů šedavě hnědá, s výraznou sítí lišt, hluboce brázditá, přitom však zdánlivě značně hladká. Brázdité jsou i spodní větší větve, které jsou v místě, kde přisedají, většinou nenápadně rozšířené. Letorosty a mladší větévky červenohnědé, sametově chlupaté.\n\n\"Listy\" 7-12 cm dlouhé a přibližně 6-9 cm široké, široce eliptické až oválné, na vrcholu krátce zašpičatělé. Báze listu nápadně zkosená a asymetrická. Žilky na kratší polovině listu po 12-18, na delší se 2-3 dalšími, lehce obloukovitě probíhající. Na okraji dvakráte pilovité až zubaté, zuby dopředu směřující, s mírně zakřivenými špičkami. Na líci matně tmavozelené, na rubu jemně šedozeleně chlupaté. Řapíky velmi krátké, pouze asi 5 mm dlouhé.\n\n\"Květy\" ve svazečcích, poměrně dlouho stopkaté.\n\n\"Plody\" asi 10-12 mm dlouhé, podlouhle oválné, v době zralosti nící. Semeno uprostřed, nedotýká se spáry zářezu v blanitém lemu.\n\nSmíšené, listnaté lesy v nížinách, zřídka výše než 600 m. nad mořem, často i v tvrdých lužních lesích v povodí větších řek, na vlhké a mokré, občas přeplavované, hluboké, živné a zásadité, hlinité půdě.\n\nVšude v Evropě, nikde však hojný či dokonce v porostech, nýbrž vždy ojediněle nebo v malých skupinkách. Místy však hojněji vysazován v parcích nebo ulicích.\n\nJilm měl největší rozšíření v postglaciální historii lesa a pozdějším teplém období smíšeného bukového lesa, v něm tvořil spolu s lípou důležitou složku. Později jeho počty snížil člověk zásahy v lese, hlavně redukováním lužních lesů, které byly často nahrazeny loukami a poli. K ústupu přispěla i regulace řek se změnami hladiny spodní vody. Současné rozšíření jilmů, tedy i vazu, bylo ve 20. století také negativně ovlivněno několika vlnami grafiózy (holandské nemoci jilmů), i když jilm vaz je trochu odolnější než ostatní druhy českých jilmů.\nJilm vaz je důležitou součástí lesních porostů lužního charakteru i ve zvláště chráněných územích, např. Litovelské Pomoraví, Moravský kras, České středohoří, národních přírodních rezervací, např. Soutok na jižní Moravě. Pozoruhodné stromy jilmu vazu jsou chráněny v kategorii památných stromů, vyhlášeno je 29 položek ústředního seznamu ochrany přírody, což představuje 107 stromů (z toho alej u Duchcova má 70 stromů). Největší z nich jsou např. Jilm u hájenky v Lukovečku u Fryštáku na Zlínsku s výčetním obvodem kmene 544 cm (2009), Jilm u vodárny v Černčicích u Loun s obvodem kmene 486 cm (2005), Vaz v Poustce u Frýdlantu s obvodem kmene 482 cm (2004) nebo Maděrův jilm v Kobylé, s obvodem kmene 470 cm (2005).\n\nJilmy, které jsou domovem v Severní Americe, Evropě a Asii, podléhají stále častěji tzv. grafióze jilmů, houbové infekci, která byla objevena poprvé na jilmových porostech v Nizozemsku a v posledních desetiletích se velmi rozšířila. Přitom se projevují zřetelné rozdíly v rezistenci mezi různými, v dané oblasti domácími nebo vysázenými druhy. Účinná kontrola houbových infekcí, na nichž se rozhodujícím způsobem podílejí dva druhy kůrovce rodu \"Scolytus\", nebyla až dosud možná. K dispozici je sice řada jedovatých látek, které jak houbu, tak kůrovce usmrtí, ve svém účinku jsou však vesměs dosti nevypočitatelné a kromě toho postihuji velmi silně negativně i bezprostřední okolí.\nUž Jan Evangelista Chadt-Ševětínský (1913) evidoval 8 lokalit mohutných jilmů vazů, k z nichž k některým se váže řada pověstí; nejznámější byl vaz v lese Luhy u Chlumce nad Cidlinou zvaný Morana s obvodem 520 cm (1912).\n\n\n\n"}
{"id": "25285", "url": "https://cs.wikipedia.org/wiki?curid=25285", "title": "Nebezpečné známosti", "text": "Nebezpečné známosti\n\nNebezpečné známosti (francouzsky \"Les Liaisons dangereuses\") je epistolární román francouzského spisovatele Choderlose de Laclose, který vyšel prvně v roce 1782 a svou otevřenou kritikou mravů a vztahů určitých společenských vrstev si získal velkou pozornost. Do češtiny přeložila Dagmar Steinová.\nVe 175 dopisech autor vypráví příběh dvou libertinských šlechticů – Vikomta de Valmont a Markýzy de Merteuil – jejichž největší zálibou je zahrávání si s city ostatních lidí. Bezostyšně svádějí a následně vypočítavě odvrhují nevinné oběti. Brzy se však sami dostávají do nebezpečně úzkých smyček svých vlastních her. Nejčastější je korespondence mezi postavami vikomtem de Valmont a markýzou de Merteuil; Cecilií Valangesovou a Sofií Carnayovou (přítelkyně); Cecilií Valangesovou a markýzou de Merteuil; vikomtem de Valmont a paní de Tourvel.\n\nValmont je ve společnosti známý jako „proutník“, ale markýza de Merteuil ve společnosti předstírá, že je počestná a ctnostná. V korespondenci Valmonta a markýzy si oba navzájem „přátelsky radí“, ale oba se snaží ovládnout toho druhého.\n\nPaní de Volanges chce provdat svou patnáctiletou dceru Cecilii za bohatého hraběte de Gercourt, kterému je šestatřicet let. Markýza de Merteuil se mu chce pomstít, protože hrabě de Gercout ji opustil i když se kvůli němu vzdala vikomta de Valmont, a požádá tedy Valmonta, aby Cecilii svedl. Pro něj to ale není žádná „výzva“, navíc se zrovna snaží získat dva roky vdanou, počestnou, cudnou a bohabojnou dvaadvacetiletou ženu soudce, paní de Tourvel, která v té době pobývá s Valmontem na venkově u jeho tety. Valmont s markýzou de Merteuil uzavírá sázku, pokud se mu podaří svést paní de Tourvel (tedy mít s ní sex), tak s ním markýza stráví noc. Markýza de Merteuil tedy přivádí Cecilii do cesty maltézského rytíře Dancenyho, oba hrají na harfu, což je sblíží, později se do sebe zamilují a stávají se milenci. Markýza získává Ceciliinu důvěru. Danceny ale postupuje na markýzin vkus velmi pomalu, markýza tedy zařídí, aby Cecilie jela na venkov za Valmontem. Cecilie a Valmont se stanou milenci, ale Valmont nadále svádí paní de Tourvel, která se do něj nakonec také zamiluje, za což sama sebe obviňuje a uniká před láskou do Paříže. Valmont ji navštíví, ona se mu přizná, že ho miluje. Valmont se ale netouží s nikým citově vázat, a tak se s ní rozejde. Nicméně před tím stihl splnit svou sázku s markýzou. Paní de Tourvel z žalu onemocní a nakonec zemře. Valmont se dostává do sporu s markýzou, kvůli sázce, jež markýza odmítá splnit. V hádce se Valmont od markýzy dozvídá, že je pouhou loutkou v jejích rukou a že Valmont vždy učinil to, co markýza chtěla. Ze stejných důvodů se rozešel i s paní de Tourvel, kterou Valmont upřímně miloval, kvůli markýziným intrikám se s ní rozešel a dokonce to považoval za své svobodné a správné rozhodnutí. Markýza, aby zničila Valmonta, poví Dancenymu o poměru Valmonta a Cecilie. Danceny vyzve Valmonta na souboj a zabije ho. Když Valmont umírá, vyjasní Dancenymu, že za vše může markýza de Merteuil a jako důkaz předává Dancenymu svůj deník a svou korespondenci s markýzou, aby ji uveřejnil. Což mladý Danceny učiní a markýza de Merteuil ztratí svou „počestnou tvář“ a společnost ji okamžitě zavrhne a opovrhuje jí. Zcela zlomená s vědomím, že Valmont nad ní přece jen zvítězil, i když ho to stálo život, onemocní neštovicemi, ztratí svůj půvab i majetek a odjíždí z Paříže. Cecilie již neobnoví s Dancenym narušený vztah a uteče do kláštera, aby se stala jeptiškou. Danceny odchází na Maltu, kde chce na vše zapomenout.\nChoderlosovo dílo dodnes poutá tisíce čtenářů a dočkalo se i několika filmových a televizních zpracování:\n\n\nDivadelní hru podle románu napsal Christopher Hampton. V Česku se hraje pod názvem \"Nebezpečné vztahy\".\nLindsay Duncan a Alan Rickman si zopakovali jejich role na Broadwayi, kterou též režíroval Howard Davies. Premiéru si odbyli 30. dubna 1987 v Music Box Theatre a odehrávali celkem 149 představeních. \n\nRomán byl vydán i jako audiokniha s Vilmou Cibulkovou (markýza de Merteuil), Klárou Issovou (Cecílie Volangesová), Kristýnou Frejovou (paní de Tourvel), Jiřím Dvořákem (vikomt de Valmont) a Janem Medunou (rytíř Danceny). Role vypravěče se zhostil Igor Bareš.\n"}
{"id": "25286", "url": "https://cs.wikipedia.org/wiki?curid=25286", "title": "Jalovec obecný", "text": "Jalovec obecný\n\nJalovec obecný (\"Juniperus communis\") je keřovitá až stromovitá stálezelená dřevina z čeledi cypřišovité (\"Cupressaceae\"). Roste jako podrost světlých (obzvláště borových) lesů, na pastvinách a stráních. Na území České republiky je vinou úbytku přirozených stanovišť a nadměrného sběru jalovcových šištic (nepravý plod) dnes již v některých krajích velice vzácný a je proto řazen mezi ohrožené druhy flóry ČR. Jeho aromatické plody se nazývají jalovčinky a jsou hojně používány v potravinářství jako koření nebo surovina pro výrobu známých alkoholických nápojů borovičky a ginu. Mají též léčivé vlastnosti.\n\nVnitřní systematika druhu není doposud zcela vyjasněna a v různých zdrojích se liší. Někdy bývají rozlišovány dva poddruhy jalovce obecného (viz níže), jindy pouze pět nebo více variant. Mezi jedinci v jednotlivých oblastech obrovského celkového areálu jsou pochopitelně určité odlišnosti, které jsou však pravděpodobně více morfologické než genetické.\n\n\nNěkteří botanici zařazují subsp. \"alpina\" do nižšího taxonomického ranku a určují jej jako \"Juniperus communis\" var. \"saxatilis\" Pallas, často též jako \"Juniperus communis\" var. \"montana\". Ve východní Evropě a v Rusku je naopak někdy pojímán jako samostatný druh \"Juniperus sibirica\" Burgsd. (syn. \"Juniperus nana\" Willd., \"Juniperus alpina\" S.F.Gray).\n\nJalovec obecný je keř nebo malý strom velmi variabilního vzrůstu. Může být nízký, křivolaký až poléhavý, ale na lepších půdách vyrůstá ve strom s jedním nebo vícero kmeny, který občas dosahuje až 12 m výšky. Tvar koruny je úzce sloupcovitý nebo nepravidelně rozložitý; poddruh \"alpina\" je naopak přitisklý, poléhavý keřík. Přízemní větve mohou zakořeňovat. Kmen a větve jsou pokryty zprvu hladkou, hnědočervenou, později stříbřitě našedlou, v plátech a šupinách odlupující se borkou. Kořenový systém je hluboký a bohatě větvený.\n\nJehlice vyrůstají v pravidelných trojčetných přeslenech. Jsou tmavě zelené, šedozelené nebo modrozelené, ostře pichlavé, na svrchní straně žlábkovité s jedním bílým proužkem průduchů. Na velmi suchých stanovištích se stáčejí svrchní průduchovou stranou směrem dolů. Rozemleté jehlice jsou aromatické.\n\nJalovce jsou dvoudomé rostliny, tj. samčí a samičí šištice rostou na různých jedincích; zřídka se vyskytují jedinci jednodomí. Samčí šištice jsou žluté či načervenalé, vejčité, krátce stopkaté, 4–5 mm dlouhé, samičí jen velmi drobné, zelenavé, podobající se malým pupenům. Rozkvétají v dubnu až květnu, u poddruhu \"alpina\" v létě; pyl se šíří větrem. Samičí šištice po opylení dozrávají v tmavomodré, kulaté, suché borůvce podobné bobulovité útvary zvané \"galbuly\" (drobné šišky se zdužnatělými semennými šupinami) o průměru 4-12 mm. Zrají 18 měsíců a opadávají až v zimě druhého a na jaře třetího roku; můžeme tak na jednom stromě najít pohromadě jak zralé, tak i letošní nezralé jalovčinky. Pojídají je ptáci a semena jsou tak obvykle roznášena s ptačím trusem.\n\nJalovec obecný je velmi světlomilnou dřevinou, rostoucí nejčastěji na otevřených místech s plným osluněním, jako jsou pastviny, suché louky, holé svahy, skály a okraje lesů. Může též tvořit podrost světlých, obvykle borových, březových nebo dubových lesů; zastínění nesnáší. Co do půdních nároků je generalistou, který snáší bazické i kyselé substráty, živinami chudá stanoviště (písčiny, rašeliniště, vřesoviště), stejně jako extrémní podmínky (hadcové podloží, klimatické extrémy). Poddruh jalovec nízký osidluje pastviny a louky nad horní hranicí lesa, klečové porosty, ledovcové kary atp.\n\nVe dvou poddruzích a množství variant se vyskytuje prakticky v celé holoarktické oblasti severní polokoule. Na severu zasahuje do severní Skandinávie, na Island, na Aljašku a subakrktických oblastí Kanady, roste též na jižním pobřeží Grónska. Na jihu se jeho areál blíží zhruba 30. rovnoběžce. Izolované populace najdeme v severoafrickém pohoří Atlas.\n\nV českém prostředí vedlo nadměrné užívání, kácení pro dřevo a masivní sběr jalovčinek, stejně jako nevhodné úpravy krajiny (meliorace, zalesňování, intenzivní zemědělství na úkor pastvy) ke značnému snížení populací kdysi hojného jalovce, který se zde vyskytuje již pouze roztroušeně, především ve středních polohách. Větší populace jsou na Třeboňsku, na Sedlčansku a na Valašsku a v několika přírodních rezervacích. V Červeném seznamu ohrožených druhů ČR pro rok 2017 je zařazen mezi ohrožené taxony (kategorie C3), zákonem chráněn však není. Jalovec obecný nízký se vyskytuje jen v horách vysokých Sudet (Jeseníky, Jizerské hory); řazen je do kategorie silně ohrožených a ubývajících druhů (C2b) a ve stejné kategorii chráněn zákonem.\n\nVýznamné obsahové látky jsou flavonoidy, třísloviny, silice a různé aromatické terpeny jako α-pinen, myrcen, sabinen, limonen a β-pinen.\n\nJe běžně používaný v zahradnictví jako okrasný keř, jako solitéra nebo do skupinových výsadeb. Působí dosti strnulým, vážným a mohutným dojmem. Je vhodnou součástí skalky, vřesoviště nebo rašeliniště. Jalovce mohou tvarem připomínat středomořské dřeviny a v takových případech mohou doplnit vhodně výsadbu. V symetrických kombinacích a rytmických výsadbách často působí dojmem křečovité přesnosti, jaký je vlastní zahradám ve francouzském stylu. Křížením původních druhů a výběrem bylo vypěstováno mnoho kultivarů jalovců s různými vlastnostmi.\n\nPři pěstování vyžaduje slunné stanoviště, jinak se přizpůsobí velmi rozličným podmínkám. Dobře snáší sucho a chudou půdu, proto roste i na skalách, sutích či písčitých nebo rašelinných půdách. Půda musí být propustná a mírně kyselá. Sloupovité kultivary je vhodné na zimu kvůli tíze sněhu svazovat, nebo sníh setřásat. Jalovce se často pod námrazou nebo pokrývkou sněhu lámou.\nV našich zemích trpí pravidelně dvoudomou rzí a někdy puklicemi nebo sviluškou.\n\nVonné, lehké, pevné a velmi odolné jalovcové dřevo je využíváno v řezbářství a soustružnictví, na výrobu dýmek, holí, ve Skandinávii též na výrobu schránek pro skladování malého množství mléčných výrobků, jako je máslo a sýry, a také pro výrobu dřevěných nožů na máslo. Je vhodné též k uzení masa, kterému dodává jemnou kořenitou chuť.\n\nModročerné jalovčinky jsou aromatické díky obsažené silici a mají kořenitou, hořce nasládlou příchuť. Sbírat se musí až zcela zralé, obvykle jsou konzumovány sušené. Jako koření jsou používány k dochucení a nakládání masa, především zvěřiny, dále do omáček, marinád a nádivek nebo k ochucení kysaného zelí. Jsou obvykle použity rozdrcené k uvolnění jejich chuti. Vyrábět se z nich může též víno či rozvářka. Ve Finsku jsou používány jako klíčová součást výroby Sahti, tradičního finského piva, ve Švédsku jsou součástí vánočního nápoje Julmust. Větvičky se používají k dochucení alkoholických nápojů ginu (slovo 'gin' pochází z francouzského slova pro jalovčinky, genièvre) a jalovcové. Tradiční slovenská borovička je vyráběna z jalovčinek.\nJalovčinky byly používány jako lék v mnoha kulturách. Vnitřně působí jako diuretikum a dezinfekce močových cest a používají se při zánětu močového měchýře, plynatosti a křečích. Zevně se užívá olej lisovaný z jalovčinek, a to v koupelích a obkladech při revmatických bolestech ve svalech a kloubech nebo při masážích; rozetřen po pokožce zvyšuje její prokrvení. Jalovec může zesilovat účinek léků snižujících hladinu krevního cukru a léků močopudných. Laboratorně byl také prokázán účinek proti oparu a pro posílení napětí dělohy a děložních stahů, což může usnadnit porod (nebo naopak vyvolat potrat). Při vhodném a krátkodobém užívání podporuje činnost ledvin a zvyšuje jejich prokrvení, při užívání delším než šest týdnů však hrozí jejich poškození. Drogu nesmí používat pacienti s onemocněním ledvin, její užívání není vhodné ani v těhotenství a v době kojení. U citlivých osob se může vyskytnout alergická reakce i při zevním použití. Bývá uváděn jako mírně jedovatý, žádné vážnější otravy však nejsou známy.\n\nPro antiseptické účinky se vonného kouře z páleného dřeva, plodů a jehlic odedávna využívá při vykuřování, jalovcová silice také v aromaterapii a esenciální léčbě. Žvýkání jalovčinek potlačuje zápach z úst, zvyšuje chuť k jídlu a podporuje trávení. Dioskoridés ve spise \"De materia medica\" doporučuje rozdrcený jalovec, rozetřený na penisu nebo v pochvě před stykem, jako antikoncepci; stejným způsobem ho využívali původní obyvatelé Ameriky.\n\nV minulosti byly jalovci v mnoha kulturách přisuzovány magické účinky. Byl uctíván jako dřevina s mocnou ochrannou silou, jako strážce brány do jiných světů a sídlo nadpřirozených tvorů a sil. Lidé věřili, že zničit jalovcový keř přináší neštěstí, naopak větvička jalovce, nošená při sobě, chránila proti nemocem. Slova z lidové písně \"„Kdybys měla má panenko sto ovec a já jenom za kloboukem jalovec“\" měla tedy hlubší význam. V Německu existují pořekadla nabádající čověka smeknout, jde-li okolo jalovce; německé pojmenování pro jalovec \"Wacholder\" lze přeložit jako \"bdělý strom\", prostředník mezi světem lidí a duchů.\n\n\n"}
{"id": "25289", "url": "https://cs.wikipedia.org/wiki?curid=25289", "title": "Komutace", "text": "Komutace\n\nSlovo komutace kromě svého slovníkového významu „záměna, výměna“ znamená:\n"}
{"id": "25290", "url": "https://cs.wikipedia.org/wiki?curid=25290", "title": "Georgij Konstantinovič Žukov", "text": "Georgij Konstantinovič Žukov\n\nGeorgij Konstantinovič Žukov (; Strelkovka, Kalužská gubernie, dnes Kalužská oblast – 18. června 1974 Moskva) byl sovětský vojevůdce a politik, maršál SSSR (od ledna 1943), čtyřnásobný hrdina SSSR, který od srpna 1942 až do roku 1945 v době Velké vlastenecké války působil i ve funkci zástupce Vrchního velitele Rudé armády J. V. Stalina a náměstka lidového komisaře obrany. Je považován za jednoho z nejlepších sovětských velitelů druhé světové války. Zvítězil například v bitvách u Stalingradu, před Moskvou nebo o Berlín. Byl také považován za velmi tvrdého a zcela nekompromisního velitele. V 50. letech po Stalinově smrti krátce působil také ve funkci náměstka ministra obrany a poté i ministra obrany SSSR. Je držitelem Zlaté hvězdy Hrdiny Sovětského svazu (spolu s Leonidem Iljičem Brežněvem je čtyřnásobným laureátem).\n\nV 15 letech se vyučil kožešníkem a roku 1915 byl povolán do carské armády, kde začínal jako vojín jezdeckého pluku. V 1. světové válce byl 2× vyznamenán Řádem sv. Jiří a povýšen na četaře. Po bolševické Říjnové revoluci bojoval v Rudé armádě a v březnu 1921 vstoupil do ruské bolševické strany (pozdější KSSS). Bojoval v ruské občanské válce (1917 až 1921) a zde obdržel Řád rudého praporu za potlačení povstání Rolníků.\n\nRoku 1923 byl již velitelem pluku a v roce 1930 velel brigádě. Období Velkého teroru a čistek v armádě přežil díky tomu, že se zachoval zcela jinak než ostatní velitelé – začal si stěžovat na všechny strany včetně samotnému Stalinovi, což mu zřejmě zachránilo život (po vyznamenání v úspěšné bitvě u Chalchyn Golu si jej Stalin velmi oblíbil, takže případné zatčení již nadále nepřicházelo tolik do úvahy). V 30. letech působil ve funkci velitele jezdecké brigády, v letech 1931 až 1933 krátce pracoval v Generálním štábu Rudé armády. Od roku 1933 velel jezdecké divizi, za vynikající výsledky této divize obdržel v roce 1935 první z celkem šesti Leninových řádů. Ve druhé polovině 30. let působil nejprve ve funkci velitele jezdeckého sboru, posléze jako zástupce velitele jízdy Běloruského vojenského okruhu. V závěru 30. let také krátce sloužil na Dálném Východě. Zde v letech 1939 až 1940 velel 1. sovětsko–mongolské armádní skupině, která bojovala proti japonské Kuantungské armádě na mongolské hranici v letech 1938 až 1939. Vše začalo jako běžná šarvátka na hranicích a rychle vyústilo v opravdovou válku. Japonci zaútočili s 80 000 muži, 180 tanky a 450 letouny. Tento útok vyústil do rozhodující bitvy u Chalchyn Golu. Zde napodobil Hannibalovu taktiku a během několika dnů byli Japonci poraženi. Za tuto operaci získal své první vyznamenání titulem Hrdina Sovětského svazu.\n\nV roce 1940 se stal armádním generálem a velitelem Kyjevského vojenského okruhu, v lednu 1941 byl jmenován náčelníkem generálního štábu Rudé armády a zástupcem lidového komisaře obrany (zástupce ministra obrany). Na jaře 1941 varoval Stalina před hrozbou německého útoku a spolu s maršálem Semjonem Timošenkem vypracoval plán předběžných opatření včetně návrhu preventivního protiúderu, který však nebyl schválen.\n\nV době napadení Sovětského svazu dne 22. června 1941 vojsky nacistického Německa, kdy sloužil ve funkci náčelníka Generálního štábu Rudé armády, byl odeslán k Jihozápadnímu frontu, kde zorganizoval první sovětský protiútok proti útočníkům z německé skupiny armád Jih. Od 23. června 1941 (tedy den po přepadení Sovětského svazu nacistickým Německem) až do konce 2. světové války byl stálým členem Hlavního stanu vrchního velení. Dne 30. července 1941 byl ustanoven velitelem Záložního frontu a uvolněn z funkce náčelníka Generálního štábu Rudé armády. V srpnu organizoval za cenu obrovských ztrát protiútoky na znovudobytí města Jelňa východně od Smolenska během Smolenské operace, které nakonec padlo 6. září 1941. Od 9. září organizoval jakožto vrchní velitel obranu Leningradu, kde vystřídal maršála Vorošilova, na nějž útočila německá skupina armád Sever, ale již 12. září OKH na příkaz Hitlera útok na Leningrad zastavila a přešla k obléhání. V říjnu 1941 nahradil Ivana Koněva ve funkci velitele Západního frontu, který bránil hlavní město Moskvu. Koněva tehdy uchránil tragického osudu předešlého velitele Západního frontu generála Dmitrije Pavlova, který byl 22. července 1941 zastřelen. Okamžitě se snažil obnovit souvislou obranu, která byla v předešlých dnech zcela rozvrácena velkým obklíčením sovětských vojsk u Vjazmy. Nařídil též popravy dezertérů a zbabělců. Řídil také přesun jednotek z Dálného Východu. Při protiútoku Rudé armády, zahájeném 5. prosince 1941, zahnala Rudá armáda německé jednotky skupiny armád Střed (po skončení německé operace Tajfun) o 125-150 kilometrů zpět na západ od Moskvy.\n\nRoku 1942 byl jmenován zástupcem náčelníka generálního štábu, v srpnu téhož roku byl posléze jmenován zástupcem Vrchního velitele J. V. Stalina a 1. náměstkem lidového komisaře obrany (náměstek ministra). Z titulu své funkce představitele Hlavního stanu vrchního velení společně s A. Vasilevským koordinoval činnost Jihozápadního, Donského, Stalingradského a Voroněžského frontu během bitvy u Stalingradu, kde se začátkem září neúspěšně pokusil ohrozit levé křídlo 6. armády a probojovat se ze severu do Stalingradu. Později se spolupodílel na plánování Operace Uran a Mars, i když jeho úloha v operaci Uran je dosud sporná. Na podzim 1942 byl jmenován do funkce velitele Kalininského frontu, kde vedl neúspěšnou operaci Mars, jejímž cílem bylo obklíčení a zničení vojsk v oblasti Rževu, kromě dílčích územních úspěchu však operace vázala německé jednotky, které nemohly být nasazeny na jiných ohrožených úsecích fronty.\n\nV lednu 1943 zorganizoval operaci Jiskra, šlo o proražení německé blokády Leningradu. Po úspěšném částečném prolomení leningradské blokády byl povýšen do hodnosti maršála SSSR jako vůbec první armádní generál během Velké vlastenecké války. Poté naplánoval a koordinoval průběh bitvy v Kurském oblouku a na ni navazující operaci Kutuzov. Organizoval součinnost a velel frontu při osvobozování Ukrajiny (Korsuň-ševčenkovská operace) a jejího hlavního města Kyjeva. Dále pak naplánoval a posléze velel největší sovětské ofenzivě 2. světové války v Bělorusku v létě 1944, šlo o operaci Bagration. V závěrečném období války byl jmenován velitelem 1. běloruského frontu, se kterým naplánoval a provedl Viselsko-oderskou operaci a dále dne 2. května 1945 obsadil hlavní město Třetí říše Berlín. S maršálem Ivanem Stěpanovičem Koněvem dne 8. května 1945, jakožto pověřený zástupce Vrchního velitele Rudé armády J. V. Stalina, přijal německou kapitulaci, po 2. světové válce se stal prvním vrchním velitelem sovětské skupiny vojsk během poválečné okupace Německa.\n\nStalin jej po válce nejprve jmenoval vrchním velitelem pozemních vojsk, záhy se však jeho popularity začal obávat a v roce 1946 jej sesadil na funkci velitele Oděského vojenského okruhu.\n\nPo Stalinově smrti se stal náměstkem ministra obrany. V roce 1955 se stal ministrem obrany SSSR a za podpory Nikity Chruščova. V této funkci byl také pověřen vypracováním plánu na potlačení maďarského povstání, který následně realizovala sovětská invazní vojska pod vedením maršála Koněva. V červnu 1957 se na čtyři měsíce stal i členem ústředního výboru KSSS. Pak byl Chruščovem vyloučen, obviněn z bonapartismu a bylo mu nařízeno přísné domácí vězení. O jeho povaze a charakteru vypovídá reakce na toto obvinění. Označil jej za urážlivé s komentářem, že na rozdíl od Napoleona, on válku vyhrál. Po Chruščovově sesazení z čela strany i státu roku 1964 se nakrátko objevil na veřejné scéně, ale mnohé zákazy ohledně vystupování na veřejnosti zůstaly. Přispíval tak alespoň do různých časopisů a novin.\n\nZemřel 18. června 1974 v Moskvě. Ačkoliv ve své poslední vůli výslovně požadoval, aby byl pohřben do země a s pravoslavnými obřady a rodina si přála jeho přání splnit, komunistická vláda to znemožnila a uspořádala pro něj sekulární státní pohřeb a kremaci. Jeho popel byl s vojenskými poctami uložen u Kremelské zdi.\n\nByla po něm pojmenována Vojenská velitelská akademie protivzdušné obrany v Kalininu.\n\nV roce 1995 byla zřízena medaile G. K. Žukova.\n\nDva roky poté, co Josif Brodskij nuceně opustil Sovětský svaz, napsal báseň ku příležitosti Žukovovy smrti v duchu řeckých chvalořečí, která končí slokou:\n\n\n"}
{"id": "25294", "url": "https://cs.wikipedia.org/wiki?curid=25294", "title": "Konrád I. Brněnský", "text": "Konrád I. Brněnský\n\nKonrád I. Brněnský (asi 1035 – 6. září 1092, Praha), syn Břetislava I. a Jitky ze Svinibrodu (Schweinfurtu), byl kníže brněnského údělu (1055–1056 a 1061–1092) a český kníže (1092) z dynastie Přemyslovců.\n\nKonrád byl bratrem knížete Spytihněva II., krále Vratislava II., Oty Olomouckého a biskupa Jaromíra.\n\nBřetislav I. krátce před svou smrtí ustanovil stařešinský nástupnický řád, kdy se českým knížetem měl stát vždy nejstarší Přemyslovec, a Moravu rozdělil na severní a jižní část.\n\nPo smrti knížete Břetislava I. a nástupu jeho syna Spytihněva II. na český trůn získal Konrád do správy jednu z částí rozdělené Moravy a usídlil se v Brně (v Olomouci sídlil jeho bratr Vratislav, budoucí český kníže a král, ve Znojmě bratr Ota). Když se moravská knížata postavila na počátku Spytihněvova panování proti jeho způsobům, vytáhl český kníže proti Moravě. Konráda i Otu vzal k sobě ke dvoru, Konrád se stal nejvyšším lovčím, moravské úděly byly zrušeny.\n\nPo náhlé smrti Spytihněvově se ujal vlády Vratislav II. a r. 1061 vrátil bratrům údělná knížectví; Ota převzal Olomoucko. Roku 1063 se Konrád aktivně podílí na zřízení biskupství v Olomouci. Po smrti pražského biskupa Šebíře vystupují Ota a Konrád ve prospěch jmenování svého bratra Jaromíra, jak ve své závěti ustanovil jejich otec. Přestože Vratislav II. obávaje se rostoucí moci svých bratrů postavil vlastního kandidáta, musel pod hrozbou vzpoury ustoupit.\n\nKonrád šel proti Vratislavově politice i nadále a o své vůli odňal olomouckému biskupství hrad Podivín a vrátil ho pod správu pražské diecéze. Proti olomouckému biskupu Janovi si počínal velmi hrubě, což nakonec vedlo k zásahu římského papeže Řehoře VII. (1075), který oba biskupy smířil.\n\nPřemyslovci stáli na straně císaře Jindřicha IV. v bojích o investituru proti papeži Řehoři VII. Po kajícném setkání Jindřicha s Řehořem v Canosse 1077 se proti císaři postavil rakouský markrabě Leopold II. Babenberský, který začal napadat území českého státu. Spojené oddíly Vratislavovy, Otovy i Konrádovy Leopoldovo vojsko porazily v bitvě u Mailberku 12. května 1082. Za podporu císaře byl 1085 Vratislav II. prohlášen českým králem pro svoji osobu.\n\nPo smrti Oty Olomouckého roku 1087 se jeho vdova Eufemie Uherská vydala do ochrany Konrádovi a Konrád tak získal celou Moravu. Odpůrci sílící Moravy v čele se Zdiradem vyprovokovali Vratislava k novému tažení proti Moravě. Byla dobyta Olomouc, kde kníže ustanovil údělným knížetem svého prvorozence z třetího manželství Boleslava. Pak oblehl Brno, kde se však postavil proti otci syn Břetislav.\n\nKdyž byl v půtce zabit Zdirad, získala Břetislavova strana ve vojsku převahu a Vratislav musel v této těžké situaci ustoupit. V souladu se stařešinským řádem svého otce prohlásil král Vratislav Konráda I. Brněnského za svého nástupce. Princ Břetislav odešel před zlobou otce ze země.\n\nTitul českého knížete získal Konrád po smrti svého bratra Vratislava II. v roce 1092, na knížecí stolec usedl 20. ledna t. r.\n\nJeho krátkou dobu vlády poznamenala jen jediná událost, když se pokusil opět spojit pražské a olomoucké biskupství a vypravil poselství k císaři. Ten však mezitím oba biskupy ve funkcích potvrdil, a tak Konrádovi nezbylo, než velikonoční svátky r. 1092 světit s oběma biskupy na Vyšehradě ve vzájemné shodě. Jeho smrtí po osmi měsících 6. září 1092 se završilo období 37 let, v jejichž průběhu vládli v Čechách Břetislavovi synové.\n\nS manželkou Virpirkou, hraběnkou z Tenglingu, měl Konrád I. dva syny:\n\n\n"}
{"id": "25295", "url": "https://cs.wikipedia.org/wiki?curid=25295", "title": "Andrej Andrejevič Vlasov", "text": "Andrej Andrejevič Vlasov\n\nAndrej Andrejevič Vlasov (; Lomakino, Nižněnovgorodská oblast – 2. srpna 1946 Moskva) byl ruský sovětský generál, který za 2. světové války v německém zajetí vytvořil Ruskou osvobozeneckou armádu (ROA), do jejíhož vedení ho jmenoval Heinrich Himmler.\n\nDo Rudé armády vstoupil v roce 1919 a bojoval proti bělogvardějcům. Vyznamenal se jako důstojník a i po válce postupoval na hodnostním žebříčku. V roce 1930 vstoupil do VKS(b). Od roku 1935 studoval na Frunzeho vojenské akademii. Stalinovy čistky v armádě přežil, jako člen vojenského soudu v letech 1937–1938 si naopak získal důvěru sovětského vůdce. V roce 1938 byl jako poradce vyslán do Číny, aby tu pomáhal generálovi Čankajškovi vést válku proti Japoncům. Vlasov se v Číně pohyboval pod změněným jménem Volkov a přednášel na vojenské akademii v Čchung-čchingu. V roce 1939 se stal dokonce náčelníkem štábu skupiny poradců a získal nejvyšší čínské vyznamenání, Řád zlatého draka. Záhy nato obdržel i sovětská vyznamenání (Řád rudého praporu, Leninův řád).\n\nV předvečer Velké vlastenecké války velel v hodnosti generálmajora 4. mechanizovanému sboru Kyjevského vojenského okruhu. Vyznamenal se u Lvova a byl jmenován velitelem 37. armády, bránící Kyjev. Po těžkých bojích se raněný Vlasov se zbytky svých jednotek dokázal probít na východ ke svým.\n\nPo doléčení jej Stalin v listopadu 1941 pověřil zformováním 20. armády k obraně Moskvy. I zde si vedl úspěšně a kromě opakovaných vyznamenání se dočkal povýšení na generálporučíka. V březnu 1942 byl ustanoven zástupcem velitele Volchovského frontu, jehož cílem bylo odrazit obklíčení Leningradu. Místo přechodu do útoku však jeho 2. údernou armádu čekaly těžké obranné boje a hrozící obklíčení. Dne 27. března prorazil se sibiřskými údernými brigádami od západu závoru u průseku Erika. Sice jen v šířce dvou kilometrů, ale přece jen mezeru, kterou Sověti mohli protlačit zásobování.\n\nPrapory 58. pěší divize a policejní divize SS se snažily vytlačit sovětské vojáky z průseku. První pokus se nezdařil. Teprve druhý útok, který po pečlivé přípravě uskutečnila nyní posílená 58. pěší divize, vedl začátkem května 1942 k úspěchu, to znamená k pevnému spojení s policejní divizí SS, jež bojovala severně od lesního průseku.\nTehdy se Vlasov rozhodl z bažin na Volchovu uniknout. Ale jeho pluky už nemohly postupovat přes zamrzlé bažiny a tiše se pohybovat napříč lesy.\n\nPodmáčená lesní půda a močály je vyháněly na cesty. A existovala jen jedna cesta, cesta vyrobená z kmenů přes průsek Erika.\nKoncem května bylo vítězství v těžké bitvě na Volchovu pro Německo vybojováno. Co z Vlasovovy armády ještě nebylo venku, to zůstalo neodvolatelně uzavřeno v pasti. Šlo o devět střeleckých divizí, šest střeleckých brigád a část jedné tankové brigády.\n\nNadešel konec sovětské 2. úderné armády. A tento konec byl strašlivý. Jen 32 000 mužů přežilo bitvu a bylo zajato. Desetitisíce ležely v lesích a bažinách – vojáci utonuli, zemřeli hladem a na následky zranění. Vlasov sám se svým štábem před Němci prchal. Ti shodili tisíce letáků se zatykačem na něj opatřeným jeho fotografií nad vesnicemi Volchovského kotle. Na jeho dopadení byla vypsána odměna a zvláštní dovolená pro vojáky.\n\nV jedné vesnici zastavil starosta kapitána von Schwerdtnera a hlásil, že zavřel jednoho muže, který vypadá jako partyzán, do své stodoly. Měl prý s sebou i nějakou ženu, možná agentku. Schwerdtner se nechal dovést ke stodole a doprovodný oddíl namířil samopaly. Ze tmy na světlo vyšel velký muž, špinavý, s vousem, v dlouhém důstojnickém plášti s koženým opaskem a špinavých holínkách. Uviděl samopaly, zvedl ruce a řekl lámanou němčinou \"„Nestřílet, jsem generál Vlasov.“\"\n\nNepřítelem zajatí sovětští důstojníci byli Stalinem považováni za viníky zasluhující trest smrti. Vlasov sám si uvědomoval, že i kdyby se jednou dostal z německého zajetí, tak zpět do Sovětského svazu se za Stalinova života určitě vrátit nemůže. Rozhodl se tedy pro kolaboraci a svůj další osud spojil s osudem nacistického Německa. Společně s dalším sovětským zajatcem Vladimírem Bojarským, vášnivým ruským nacionalistou a odpůrcem bolševismu, vypracoval text letáku, který kritizoval Stalina i západní spojence a byl následně shazován letadly nad postaveními Rudé armády. Po této akci se ocitl v zajateckém táboře pro prominentní zajatce v ukrajinské Vinici a začal spolupracovat s oddělením nacistické propagandy v Berlíně. Podílel se na Manifestu smolenského výboru, který byl podepsán 27. prosince 1942, a obsahoval výzvu k vytvoření protibolševické Ruské osvobozenecké armády (ROA). Ze strany nacistů se však jednalo jen o propagandistický podvod a mystifikaci, jelikož Němci neměli v té době žádný zájem na vzniku této armády. Na začátku roku 1943 byl Vlasov propuštěn ze zajetí a od té chvíle se mohl na svobodě volně a bez dozoru pohybovat. Pořádal přednášková turné u německé armády, kde vysvětloval své protibolševické postoje a nadále obhajoval myšlenku vzniku Ruské osvobozenecké armády. Nastínil také, že Rusové se nakonec bolševismu zbaví sami i bez pomoci Němců. Když se to Hitler dozvěděl, zuřil a okamžitě jej přikázal odvézt zpět do zajateckého tábora. Hitler také znovu prohlásil, že Ruskou osvobozeneckou armádu lze dále propagandisticky využívat, ale nikdy nesmí opravdu vzniknout, jelikož Rusové, jako podlidé, nemohou být nikdy spojenci Němců. Tomuto řešení se ale nakonec nacisté stejně nemohli vyhnout – na sklonku roku 1943 už vznikaly první divize dobrovolníků, dokonce v rámci Waffen-SS, složené z obyvatel Sovětského svazu – z Ukrajinců, Lotyšů, Estonců a Turkmenů. Situace na bojištích byla vážná a rasová hlediska musela jít stranou. V roce 1944 změnil názor na vznik Ruské osvobozenecké armády i sám Hitler. Heinrich Himmler Vlasova jmenoval velitelem Ruské osvobozenecké armády s hodností generálplukovníka a vyzval jej k zahájení výstavby prvních dvou divizí.\n\nV listopadu 1944 se v Praze uskutečnila konference, jejímž cílem bylo založení Komitétu pro osvobození národů Ruska a oficiální založení Ruské osvobozenecké armády. Už měsíc před konferencí probíhala intenzivní přípravná jednání, která nebyla jednoduchá. Ruská emigrace byla nejednotná, a tak někteří Vlasova oslavovali, zatímco jiní jeho činnost odsuzovali. Ruský nacionalista vadil především organizacím neruských národů – nejvíce Kavkazanům a Ukrajincům. Během konference se také zjistilo, že v německých ozbrojených silách působí už nyní až milion Slovanů, což byl šok především pro Heinricha Himmlera. Přesto souhlasil s vytvořením dvou divizí Ruské osvobozenecké armády. Konference byla zahájena 14. listopadu 1944 v Rudolfově galerii Pražského hradu a měla jen ceremoniální povahu, jelikož Komitét pro osvobození národů Ruska (KONR) vznikl už 12. listopadu v Dabendorfu. Text manifestu z této konference deklaroval nezávislost na hitlerovském režimu i na procarských emigrantech. Hlavním úkolem bylo odstranění Stalina a nastolení ústavního režimu na území Sovětského svazu. Konference skončila za necelé dvě hodiny. Výbor pro osvobození národů Ruska se stal jakousi vládou v exilu a první divize jím vedené Ruské osvobozenecké armády se začala formovat už v listopadu 1944 pod vedením plukovníka Sergeje Kuzmiče Buňačenka. Druhá divize vznikla v lednu 1945. Významné byly také letecké síly KONR, které od konce roku 1944 vznikaly především v Chebu a od ledna 1945 jejich letouny startovaly z letiště v Německém (Havlíčkově) Brodu.\n\nDne 13. dubna 1945 se oženil s Adeleide Bielenbergovou, a to i přesto, že už jednou ženatý byl a nikdy se nerozvedl. Předpokládal však, že jeho první manželka byla po jeho zajetí popravena. Jeho druhé manželství bylo velmi krátké a již na konci dubna došlo k odluce. 1. divize pod vedením generálmajora Sergeje Kuzmiče Buňačenka se začala přesunovat přes území Čech, kde měla být podřízena německému velení. Buňačenko si uvědomoval, že s německou armádou už je konec, a tak odmítl nadále poslouchat její příkazy. Dvě divize ROA se v tom okamžiku nacházely asi padesát kilometrů od Prahy. Tehdy vznikla myšlenka podpořit české povstání, ke kterému se mezitím schylovalo. Ve štábu 1. divize ale kvůli této otázce propukl spor. Vlasov byl proti podpoře povstání, ale většina velitelů stála na straně Buňačenka. Vlasov se urazil a od té chvíle už se dalšího rozhodování nezúčastnil. \n\nVeškerou iniciativu převzal Buňačenko a k účasti „vlasovců“ na Pražském povstání tak došlo proti vůli samotného Vlasova. Dne 4. května 1945 dostal Vlasov z německé strany nabídku k odletu do Španělska, ale odmítl opustit své vojáky. O den později vypuklo Pražské povstání. Vlasovova armáda se okamžitě stala trnem v oku všem. Tím, že podpořila české květnové povstání v jeho nejkritičtější úvodní fázi, ohrožovala plán českých komunistů z České národní rady, kteří podnikali opatření s cílem uchvátit moc za asistence sovětské Rudé armády. Vlasovcům zůstal jen jediný směr postupu a přání dostat se za každou cenu na západ. Na pochodu z Prahy došli vlasovci k jihočeské obci Lnáře, kde se hodlali vzdát Američanům. Američany byl Vlasov zajat dne 9. května 1945 a ti mu znovu nabídli možnost útěku, což on odmítl.\n\nVětšina vlasovců cestu k Američanům přece jen nalezla, čímž rozmnožili houfy amerických válečných zajatců. Větší část z nich ale byla vydána Sovětům a následně popravena nebo uvězněna v žalářích a gulazích. Vlasov sám byl z amerického zajetí 12. května 1945 odveden sovětskou hlídkou, posléze byl v Moskvě souzen za vlastizradu a 2. srpna 1946 byl spolu s jedenácti dalšími odsouzen k trestu smrti a popraven oběšením.\n\n\n\n"}
{"id": "25296", "url": "https://cs.wikipedia.org/wiki?curid=25296", "title": "Asýrie", "text": "Asýrie\n\nAsýrie je označení pro území severní Mezopotámie v dnešním Iráku (horní tok řeky Tigris), v širším smyslu pak pojmenování významného starověkého státního útvaru, jenž zvláště od 9. do 7. století př. n. l. hrál dominantní roli na Předním východě. Nájezdy znepřátelených kmenů (Médové, Babyloňané). Název Asýrie je odvozen od jména města Aššúru, jehož počátky spadají do doby kolem roku Asýrie poté ovládla Babylonii.\n\nO prvotním osídlení Asýrie toho moc nevíme. Podle Bible byl Aššúr založen Šémovým synem Aššúrem. V 3. tisíciletí př. n. l. bylo území Asýrie obsazeno postupně Sumery, Sargonem Akkadským a v 16. a 15. století př. n. l. Babylonií.\n\nPrvní zmínky o asyrských vládcích se objevují kolem roku 2000 př. n. l. Asýrie se tehdy skládala z mnoha městských států a malých semitských království. Asyřané se brzy dostali do kontaktu s městy v Malé Asii a v Kappadokii si dokonce založili několik obchodních kolonií. Tyto osady, označované jako \"karum\" (přístav), byly sice oficiálně součástmi anatolských měst, ale \"de facto\" byly závislé pouze na Asýrii. Hlavními obchodními artikly dováženými do Asýrie byly kovy (pravděpodobně olovo a cín), textilní látky byly naopak vyváženy do Anatolie.\n\nV 19. století př. n. l. se vlády v Aššúru zmocnil Šamší-Adad I. (1813–1781 př. n. l.), který také dobyl při Eufratu ležící království Mari a na tamní trůn dosadil jednoho ze svých synů. Dalšího ze synů učinil vládcem města Ekkalatum. Tímto sjednotil Šamší-Adad celou severní Mezopotámii. Za vlády jeho nástupců bylo ztraceno město Mari a jeho nový vládce se spojil s babylonským králem Chammurapim, který nakonec Asýrií dobyl a přeměnil ji ve vazalský stát Babylonu. Později se Asýrie stala závislou na nově vzniklé říši Mitanni na horním toku Eufratu a Tigridu.\n\nZ mitannské nadvlády vymanil Asýrii až Eríba-Adad I. (1392–1366 př. n. l.), přesto však trvalo jistou dobu, než se Asýrie etablovala jako regionální mocnost v oblasti. Za Aššur-uballita I. se podařilo získat přechodně kontrolu nad Babylonií, kam asyrský král dosadil na trůn svého chráněnce Kurigalza II. (obsazen byl i Babylon). Vrcholem této fáze asyrských dějin však byla až vláda Tukultí Ninurty I. (1244–1208 př. n. l.), který porazil jak Babyloňany, tak Chetity, a zejména pak vláda Tiglatpilesara I. (1114–1076 př. n. l.), jednoho z nejschopnějších starověkých vládců.\n\nZa Tiglatpilesara I. se Asýrie stala velmocí, jejíž vliv sahal daleko za hranice Mezopotámie. Král bojoval především v jižní Arménii, vedl časté výpravy proti Aramejcům, kteří v té době začali pronikat do nížin Eufratu a Tigridu, a po smrti babylonského krále Nabukadnezara I. dočasně ovládl některá významná babylonská města. Za jeho vlády vyrostly v Aššúru četné chrámy zasvěcené asyrským bohům, čímž si chtěl Tiglatpilesar naklonit kněžstvo, a postaven byl i luxusní královský palác. Je možné, že se Asyřanům podařilo uchytit na pobřeží Středozemního moře, neboť král ve svých nápisech tvrdí, že při plavbě ve člunu ulovil „mořského býka“ (pravděpodobně delfína).\n\nTiglatpilesarovi nástupci však nebyli ve své politice tak úspěšní a území asyrského státu se zejména v důsledku aramejských útoků opět zredukovalo na centrální oblast okolo Aššúru.\n\nV 9. století př. n. l. Asyřané, řadu let omezení jen na území centrální Asýrie, dobyli, obsadili a postupně asyrizovali aramejské státy na Eufratu a v severní Mezopotámii. Poté v 9. a 8. století př. n. l. dobyli též Sýrii, Palestinu a země na severozápadě, severu a východě, čímž vznikla první velká říše v dějinách Předního východu. Největšího rozsahu dosáhla roku 671 př. n. l., když ovládla i Egypt. Specifický byl vztah k podmaněné Babylonii, jejíž kultury a vzdělanosti si Asyřané vážili jakožto základu kultury vlastní. Významná babylonská města (Babylón, Borsippa, Sippar) si proto mohla ponechat své dosavadní výsady, někteří asyrští králové se nechali v Babyloně formálně korunovat na babylonské krále a podobně. Babyloňané svého postavení využívali a často se proti asyrské nadvládě bouřili. Jejich spojencem byl stát Elam.\n\nDobytá území se různými způsoby snažila od novoasyrské říše odtrhnout. Zajatce a bouřící se obyvatelstvo měli Asyřané ve zvyku přesídlovat (i po statisících) – usídlovali je ve skupinách po celé říši. Vzniklo tak multietnické osídlení a jako dorozumívací řeč se prosadila aramejština (to zůstalo zachováno i později, po vzniku perské říše). Do 10. století př. n. l. se dobyté země ještě ponechávaly v rukou domácích dynastií, avšak od 9. století př. n. l. začali králové zřizovat asyrské provincie v čele s asyrskými místodržiteli. Po roce 800 př. n. l. se jednotliví místodržitelé stali téměř nezávislými vládci, kteří často ohrožovali asyrskou centrální vládu, a teprve Tiglatpilesarovi III. (744–727 př. n. l.) se reformou správy podařilo moc guvernérů omezit (hlavně jejich častým střídáním). Nejdůležitějšími městy novoasyrské říše byly Aššúr, Kalchu a Ninive.\n\nPo smrti významného panovníka Aššurbanipala (668–627 př. n. l.) začala země, vyčerpaná ustavičnými válkami, upadat. Roku 626 př. n. l. se odtrhla Babylonie (vznik tzv. Novobabylonské říše) a v letech 614–609 př. n. l. spojená vojska Médů a Babyloňanů Asýrii dobyla. Novoasyrská říše zanikla a její teritorium si rozdělili vítězové.\n\nAsýrie již nikdy znovu nezískala samostatnost, třebaže ještě dlouhou dobu tvořila specifickou územní jednotku s vlastními správci. Babyloňany a Médy zde vystřídali v polovině 6. století př. n. l. Peršané, kteří na severu Mezopotámie zřídili satrapii \"Athurá\" podřízenou velikému satrapovi babylonskému. Alexandr Veliký a Seleukovci pak v podstatě převzali perskou správní strukturu, jen nově obsadili funkce. V následujících stoletích docházelo k postupnému vytrácení historického povědomí a tradic země, k němuž paradoxně přispělo i přenesení hlavního města nově vzniklé říše Parthů kolem poloviny 2. století př. n. l. na střední tok Tigridu. Parthové byli ovlivněni tradicemi íránskými a zčásti i řeckými, takže svébytná kultura oblasti postupně mizela. Definitivní tečku za asyrskými dějinami potom učinila arabská expanze v 7. století n. l.\n\n\n\n"}
{"id": "25297", "url": "https://cs.wikipedia.org/wiki?curid=25297", "title": "Čemeřicovité", "text": "Čemeřicovité\n\nČemeřicovité (\"Helleboraceae\") je bývalá čeleď vyšších dvouděložných rostlin z řádu pryskyřníkotvarých.\n\nPodle nového taxonomického systému APG III je tato čeleď zrušena a její rody jsou přesunuty do čeledi pryskyřníkovitých.\n\nDo čeledi čemeřicovitých se řadí přibližně 30 rodů, vyskytujících se převážně v mírném pásmu severní polokoule. V mírném pásmu jižní polokoule se vyskytují také, ale mnohem vzácněji.\n\nV následujícím seznamu jsou uvedeny rody, jejichž zástupci se vyskytují na území České republiky:\n\nKvětena ČSR, díl 1 / S. Hejný, B. Slavík (Eds.). – Praha : Academia, 1988. – S. 365-366.\n\n"}
{"id": "25299", "url": "https://cs.wikipedia.org/wiki?curid=25299", "title": "Třezalka", "text": "Třezalka\n\nTřezalka (\"Hypericum\") je rod rostlin z čeledi třezalkovité. Jsou to byliny i dřeviny s jednoduchými listy a pravidelnými žlutými květy s množstvím tyčinek. Rostliny bývají drobně žláznatě tečkované. Rod zahrnuje asi 450 druhů a je rozšířen téměř po celém světě od mírného pásu po horské oblasti tropů. V České republice roste celkem 8 druhů. V teplejších oblastech je běžná zejména třezalka tečkovaná, ve vyšších polohách třezalka skvrnitá. Mnoho druhů roste ve Středomoří.\n\nTřezalka tečkovaná je významná léčivá rostlina. Hlavními účinnými látkami jsou hypericin a hyperforin. Některé cizokrajné druhy jsou pěstovány jako okrasné zahradní trvalky či skalničky, např. třezalka kalíškatá, třezalka bobulovitá či třezalka olympská.\n\nPůvod českého názvu třezalka je odvozován od staroslověnského slova \"třězati\" (rozpíchat, rozdrásat) podle žláznatě tečkovaných listů, případně od staročeského \"dřěžeti\" (třást se). Odborný název \"Hypericum\" je odvozován z řečtiny, buď od \"hypo\" (pod) a \"eriké\" (vřes), tedy \"rostoucí pod vřesem\", nebo od \"hyper\" (nad) a \"eikón\" (představa), tedy \"nad všechno pomyšlení\" (v souvislosti s jejími léčivými vlastnostmi).\n\nTřezalky jsou vytrvalé (výjimečně jednoleté) byliny nebo opadavé či stálezelené keře a dokonce i stromy. Africký druh \"H. bequaertii\" dorůstá výšky až 10 metrů. Rostliny jsou lysé nebo s jednoduchými chlupy, pokryté průsvitnými nebo neprůhlednými, světlými nebo tmavými žláznatými tečkami. Listy jsou jednoduché, vstřícné nebo případně přeslenité, přisedlé nebo krátce řapíkaté, celokrajné, se zpeřenou nebo dlanitou žilnatinou, bez palistů.\nKvěty jsou pětičetné nebo řidčeji čtyřčetné, oboupohlavné, uspořádané ve vrcholičnatých květenstvích. Kališní lístky jsou volné nebo na bázi srostlé, u některých druhů zubaté se zuby zakončenými žlázkami. Koruna je citrónově žlutá až zlatožlutá, výjimečně bílá, někdy červeně naběhlá nebo žilkovaná, vytrvalá nebo opadavá. Tyčinek je mnoho a jsou buď uspořádané do 5 (4) svazečků nebo nepravidelně rozmístěné. Nitky tyčinek jsou žluté, tenké, volné nebo srostlé. Semeník obsahuje 3 až 5 komůrek s axilární placentací nebo pouze jedinou komůrku s parietální placentací. Na každé placentě je několik až mnoho vajíček. Čnělky jsou tenké, volné až kompletně srostlé. Blizna je drobná nebo hlavatá. Plodem je přehrádkosečná nebo řidčeji nepukavá tobolka, výjimečně bobule. Semena jsou drobná, válcovitá, často kýlnatá až jednostranně křídlatá.\n\nRod třezalka zahrnuje asi 420 až 490 druhů. Je rozšířen téměř po celém světě s výjimkou arktických a pouštních oblastí a většiny nížinných oblastí tropů (chybí např. v Amazonii). Největší počet druhů roste v mírném pásu. V celé Evropě roste asi 65 druhů, převážná většina z nich ve Středomoří. Velký počet druhů je v Malé Asii (v Turecku 82 druhů, téměř polovina z nich jsou endemity). Ze Severní Ameriky je uváděno asi 52 druhů, z Latinské Ameriky asi 100 druhů, z Číny 64, V Asii má rozsáhlý areál druh \"Hypericum japonicum\", rozšířený od Indie a Číny po Japonsko a dále přes jihovýchodní Asii až po Austrálii a Nový Zéland, a také druh \"H. gramineum\", dosahující od Indie až na Novou Kaledonii. Tyto 2 druhy jsou jediné původní třezalky vyskytující se v Austrálii.\n\nV České republice roste celkem 8 druhů. V teplých oblastech je hojná třezalka tečkovaná, v chladnějších polohách je běžnějším druhem třezalka skvrnitá. V nižších a středních polohách se dále roztroušeně vyskytuje třezalka horská a třezalka chlupatá, rostoucí zejména ve světlých lesích a křoviskách, a třezalka čtyřkřídlá, vyhledávající mokřady, mokré louky a prameniště. Poměrně zřídkavým druhem je třezalka rozprostřená, vyznačující se poléhavou lodyhou. Roste na vlhkých místech na lesních cestách, březích rybníků či mokrých loukách. Třezalka ozdobná je vzácný druh, vázaný na stepní a lesostepní stanoviště teplých oblastí. Třezalka pěkná je v ČR kriticky ohrožený druh (kategorie C1) a v určité době byla považována za vyhynulou. Roste na světlinách jehličnatých a smíšených lesů na kyselých písčitých půdách.\n\nZ látek obsažených v třezalkách je významný zejména hypericin a blízce příbuzné látky, jako je pseudohypericin. Chemicky se jedná o naftodiantrony, deriváty antrachinonu obsahující strukturu z 8 těsně spojených benzenových jader. Hypericin má červenou barvu. Látka má prokázané antivirotické účinky proti řadě virů a retrovirů včetně HIV. Je zodpovědná za fotosenzibilující účinek (zvyšující citlivost pokožky vůči UV záření) a byla také v této souvislosti testována ohledně léčby rakoviny. Obsah hypericinu a pseudohypericinu v třezalce tečkované je asi 0,12 %, zatímco v třezalce skvrnité a třezalce čtyřkřídlé jen okolo 0,05 %. Zahradní druhy, jako třezalka bobulovitá nebo třezalka kalíškatá, jej neobsahují vůbec. Nejvyšší obsah byl zjištěn u druhu \"Hypericum boissieri\" (0,51 %) z jihovýchodní Evropy.\n\nLátka způsobující sedativní účinky třezalky tečkované dlouho nebyla identifikována, v současné době je tento účinek připisován hyperforinu, složité látce ze skupiny floroglucinolů. Bylo zjištěno, že tato látka ovlivňuje rovnováhu neurotransmiterů v mozku, tím, že inhibuje jejich vstřebávání. Z dalších látek jsou v třezalce tečkované obsaženy silice, flavonoidy, xanthony, třísloviny aj.\n\nTřezalka tečkovaná je významná léčivá rostlina s dosti širokým uplatněním. Má hojivé, protizánětlivé, sedativní a antivirotické účinky, povzbuzuje látkovou výměnu a vylučování žluči. Ve fytoterapii se používá zejména k čištění krve, při depresích, léčení ekzémů a různých vnitřních orgánů. Zevně se používá při léčení ran, pohmožděnin apod. Užívá se ve formě nálevu z nati, tinktury nebo se maceruje v oleji a získává se tak červeně zbarvený třezalkový olej. Používá se též v homeopatii a je to známá magická rostlina. Rostlina způsobuje zvýšenou citlivost kůže vůči UV záření. Jiné druhy třezalek se nesbírají.\n\nNěkteré nápadně kvetoucí druhy z mírného pásu jsou pěstovány jako okrasné rostliny. Třezalka kalíškatá vyniká velkými květy s množstvím tyčinek. Vyhovují jí stinná a polostinná stanoviště. Ještě větší květy o průměru až 7 cm má kultivar 'Hidcote', vypěstovaný zkřížením třezalky kalíškaté s \"H. cyathiflorum\" 'Gold Cup'. Třezalka olympská naopak vyžaduje výslunné stanoviště a pěstuje se i jako skalnička. Třezalka bobulovitá a její kříženec třezalka nevonná jsou ozdobné také svými plody.\n\nVětšina pěstovaných druhů prospívá ve vlhčích a spíše kyselejších půdách na světlém až polostinném stanovišti. Vhodné je teplé a chráněné stanoviště a zimní přikrývka. Vysazují se do skupin nebo jako solitéry či předsadba keřů. Vyšší druhy, jako je třezalka kalíškatá nebo \"Hypericum henryi\", lze použít i jako nízký živý plot. Některé druhy se pěstují i jako půdopokryvné rostliny, jiné mají vzrůst spíše keřovitý. Množí se na jaře výsevem drobných semen na povrch prosáté vřesovky, řízkováním nebo dělením. Řízky lze odebírat buď zelené od června do srpna nebo vyzrálé až do listopadu.\n\n"}
{"id": "25300", "url": "https://cs.wikipedia.org/wiki?curid=25300", "title": "Břetislav II.", "text": "Břetislav II.\n\nBřetislav II. († 22. prosince 1100, Zbečno) byl český kníže (1092–1100) z rodu Přemyslovců, nejstarší syn knížete a krále Vratislava II. a jeho druhé manželky Adléty Uherské. Jeho manželkou byla Lukarta z Bogenu, dcera Aschwina z Windberg-Bogenu, nevlastními bratry knížata Bořivoj II., Vladislav I. a Soběslav I.\n\nPrvní zmínka o Břetislavovi je z roku 1087, kdy byl pověřen ostrahou hranic proti Sasům, nechal se však překvapit a většina družiny zahynula. Břetislav dostal jako úděl Hradecko, jeho otec snad mínil za svého nástupce uznat prvorozence z manželství se Svatavou Polskou Boleslava.\n\nPři obléhání Konráda I. Brněnského v roce 1091 se postavil proti otci. Když byl v půtce zabit králův důvěrník Zdirad, získala Břetislavova strana ve vojsku převahu a Vratislav musel ustoupit. Za svého nástupce v souladu se stařešinským řádem označil Konráda a princ Břetislav před otcovým hněvem uprchl ze země.\n\nBřetislav nastoupil na trůn po krátké vládě Konráda I. Brněnského. Jeho rovněž nepříliš dlouhá vláda přinesla hned několik změn.\nBěhem své vlády se snažil omezit vliv Říše na český stát a zároveň upevnit svou knížecí moc – vybíral si proto například biskupy z ciziny, kteří neměli v Čechách oporu v nikom jiném než v knížeti, nebo vyhnal představitele rodu Vršovců. Roku 1094 zakázal pohanství, které bylo stále vyznáváno (především mezi prostými lidmi). Posvátné stromy a háje byly vysekávány a páleny. O tři roky později (1097) byli ze Sázavského kláštera definitivně vyhnáni slovanští mniši, kteří zde stále uchovávali staroslověnský obřad – odkaz soluňských bratří Cyrila a Metoděje. Klášter poté obsadili benediktini latinského obřadu. Roku 1096 prošli Čechami účastníci 1. křížové výpravy a došlo k protižidovským pogromům. Roku 1098 Břetislav II. zkonfiskoval majetky židům emigrujícím do Polska. Přesun židovského obyvatelstva do Polského království byl způsoben již zmiňovaným židovským pogromem v Praze, při kterém (kromě ztráty majetku) byli židé násilně křtěni.\n\nZahraniční politika byla zaměřena proti Polsku, konfliktní byla zejména slezská otázka, když Poláci neodváděli poplatek za to, že jim kníže Břetislav I. toto území podstoupil.\n\nK bezprecedentnímu kroku se Břetislav II. odhodlal na Velikonoce 1099 na dvorském sjezdu v Řezně. Svého mladšího polorodého bratra Bořivoje (II.) označil za svého dědice a nástupce, aniž byl předtím zvolen v kolokviích, a požádal Jindřicha IV., aby mu udělil Čechy v léno. Císař žádosti vyhověl.\n\nTento fakt odporoval stařešinskému řádu a stal se pro další léta zdrojem napětí v zemi (již roku 1097 Břetislav zajal a uvěznil Oldřicha Brněnského, nejstaršího žijícího Přemyslovce, který si činil nároky na pražský stolec). Roku 1099 Břetislav II. vojensky obsadil Moravu a svěřil ji do správy svého bratra Bořivoje. Zatímco Konrádovi potomci emigrovali, synové Oty Olomouckého, Svatopluk Olomoucký a Ota II. Olomoucký, zachovali knížeti věrnost.\n\nBřetislav II. zemřel v prosinci 1100 na následky atentátu v lesích u Zbečna. Je pravděpodobné, že za akcí stáli Vršovci. Kosmas píše, že požíval velké lásky u svého národa a že při jeho pohřbu plakali „kněží i lid, bohatí i chudí“, ale jeho nemoudrým rozhodnutím o nástupnictví začínají vleklé boje o vládu v Čechách, i když z nich zpočátku vítězně vyšel Bořivoj II.\n\nBřetislav II. měl s manželkou Lukartou z Bogenu syna Břetislava, ten ale neměl podle stařešinského práva nárok na trůn. Poslední zmínka o mladším Břetislavovi je z roku 1130, kdy ho strýc Soběslav I. za spiknutí dal oslepit, a zemřel 8. března neznámého roku bez známých potomků. Skončila tak linie mužských potomků Vratislava II. s Adlétou Uherskou.\n\n\n"}
{"id": "25304", "url": "https://cs.wikipedia.org/wiki?curid=25304", "title": "Antiochie", "text": "Antiochie\n\nAntiocheia (či Antiochia, Antiochie) nad Orontem nebo též Syrská, turecky Antakya, arabsky إنطاكية, leží v Syrském zálivu, v nejjižnějším výběžku dnešního Turecka na hranici se Sýrií.\n\nMěsto bylo založeno roku 300 př. n. l. Seleukem I. Níkátorem, který z ní učinil sídlo Seleukovců. Roku 64 př. n. l. se Antiochie stala hlavním městem římské provincie Sýrie. Až do pozdní antiky zůstala Antiochie jedním z nejdůležitějších a největších měst římské říše, později po Konstantinopoli druhým největším městem východořímského impéria.\n\nByla zde založena jedna z prvních křesťanských obcí, dokonce právě zde byli podle Skutků apoštolů křesťané poprvé označeni tímto jménem. Působil zde Pavel z Tarsu, význam antiošského biskupa se projevuje tím, že Antiochie patří do tzv. pentarchie, tj. mezi pět patriarchátů starověké církve. V 5. století se tento patriarchát stal střediskem syrské monofyzitské církve, tzv. jakobitů. Ještě pobočník krále Václava IV., jímž se nechal zastupovat na mezinárodním poli, měl titul \"Antiochijského patriarchy\" (Václav Králík z Buřenic). Po sérii přírodních katastrof a po dobytí vojsky perských Sásánovců roku 540 město očividně ztratilo. Oblast zasáhlo mohutné zemětřesení, které do dnešních dob změnilo tvář regionu. Oblast byla natolik zpustošená, že ztratila svou vyspělost a již ji nikdy nedohnala. Z východní byzantské metropole zbyly jen trosky, veškeré obyvatelstvo, které přežilo hrůzy drancování, perští vojáci odvlekli.\nNedlouho nato se Antiochie se znovu vrátila pod byzantskou nadvládu a znovu se stala prosperujícím městem. Roku 613 byla znovu dobyta Peršany, roku 638 natrvalo Araby. Během velké byzantské ofenzívy se roku 969 dostala Antiochie znovu do rukou křesťanů. V polovině 11. století se městu dařilo celkem dlouho bránit před seldžuckými Turky, avšak do jejich rukou padlo roku 1085.\n\nRoku 1097 byla Antiochie obležena během první křížové výpravy křižáky. Po osmiměsíčním obléhání byla dobyta a stala se centrem jednoho z křižáckých státečků, antiochijského knížectví. Jako vládce se tu prosadil normanský vůdce Bohemund z Tarentu. Roku 1137 uznal antiochijský vládce lenní závislost svého knížectví na Byzanci. Roku 1149 dobyl sedžucký vládce Núr ad-Dín většinu antiochijských držav s výjimkou samotného města. Kníže Raimond z Poitiers s většinou svých bojovníků padl. Ovdovělá kněžna Konstancie Antiochijská se provdala roku 1153 za bezvýznamného a nemajetného francouzského šlechtice Renauda z Châtillonu, který přišel do Orientu s účastníky druhé křížové výpravy. Svoji vládu udrželi křižáci ve městě zhruba do roku 1268.\n\n"}
{"id": "25307", "url": "https://cs.wikipedia.org/wiki?curid=25307", "title": "Třetí lateránský koncil", "text": "Třetí lateránský koncil\n\nTřetí lateránský koncil se sešel roku 1179 v Římě jako 11. ekumenický koncil, jemuž předsedal papež Alexandr III. a jehož se účastnilo 309 biskupů. Hlavním bodem koncilu bylo usnesení, že na volbu papeže je od skončení koncilu nutná dvoutřetinová většina kardinálských hlasů. Mimo jiné přijal tvrdá opatření proti heretikům.\n\n"}
{"id": "25310", "url": "https://cs.wikipedia.org/wiki?curid=25310", "title": "Druhý lateránský koncil", "text": "Druhý lateránský koncil\n\nDruhý lateránský koncil se sešel na popud papeže Inocence II. v dubnu 1139 a zúčastnilo se jej téměř 1000 kleriků.\n\nHlavním úkolem koncilu bylo uklidnit situaci církve ve schizmatu, které předešlého roku skončilo smrtí vzdoropapeže Anakléta II. Všechna svěcení Anakléta II. byla prohlášena za neplatná, jeho stoupenci byli sesazeni. Sicilský král Roger II. Sicilský byl exkomunikován, stejně tak Arnold z Brescie.\n\nVýznam koncilu tkvěl také v tom, že zakázal při střetech mezi křesťanskými stranami užívání samostřílů – jedná se tak zřejmě o první „mezinárodní“ zákon, který vymezuje pravidla při válečném střetnutí.\n\n"}
{"id": "25312", "url": "https://cs.wikipedia.org/wiki?curid=25312", "title": "Bitva před Moskvou", "text": "Bitva před Moskvou\n\nBitva před Moskvou (bitva u Moskvy, bitva o Moskvu) představuje poslední fázi operace Barbarossa – bitvu, která se rozpoutala poté, co německá vojska zahájila útok na hlavní město Sovětského svazu Moskvu, a pokračovala protiútokem Rudé armády. Probíhala od listopadu 1941 do jarních měsíců roku 1942 a skončila německým neúspěchem – vyčerpané a předchozími boji značně oslabené jednotky \"Wehrmachtu\" polního maršála Fedora von Bocka se sice dostaly až na předměstí Moskvy, ale vzápětí byly vrženy zpět jednotkami, které generál Georgij Konstantinovič Žukov povolal ze Sibiře a posílil o nově utvořené oddíly. Bitva před Moskvou se počítá vedle obležení Leningradu, bitvy o Stalingrad, bitvy v Kurském oblouku, operace Bagration a bitvy o Berlín k rozhodujícím bitvám Velké vlastenecké války. V této bitvě také definitivně skončila německá blesková válka Wehrmachtu během Velké vlastenecké války na území Sovětského svazu, vystřídala ji vleklá poziční válka, na kterou nebyl Wehrmacht předem připraven.\n\nPodle plánů německého vrchního velení měl útok na Moskvu, který dostal krycí jméno Tajfun, proběhnout ve dvou fázích.\n\n\nVojenská síla, se kterou polní maršál Fedor von Bock vytáhl do boje, zahrnovala tři pěší armády (9., 4. a 2.), obě tankové armády skupiny armád Střed (Guderianova 2. a Hothova 3.), a Hoepnerovu 4. tankovou armádu. Celkem bylo shromážděno čtrnáct tankových a osm motorizovaných divizí, dvě motorizované brigády a čtyřicet šest pěších divizí. Ofenzívu podporovaly dvě letecké armády. To vše doplňovaly silné oddíly protiletadlového dělostřelectva. Němci si vytvořili převahu v tancích a letadlech 2:1, v dělech 3:1.\n\nOperace byla zahájena v úterý 30. září 1941 na jižním křídle skupiny armád Střed 2. tankovou armádou výpadem v prostoru Putivl-Hluchiv směrem na Orel, který byl dobyt 3. října. V této kritické chvíli povolal Stalin Žukova, který se ujal řízení obrany Moskvy. 13. října padla Kaluga, která leží 160 kilometrů jihozápadně od Moskvy. 14. října dobyl čelní odřad z 1. tankové divize město Kalinin, které leží 150 kilometrů severozápadně od Moskvy, přerušil železniční trať Leningrad-Moskva a dobyl jediný most přes Volhu, který padl za druhé světové války německým vojskům do rukou neporušený. Téhož dne Adolf Hitler sebevědomě prohlásil, že Rusko bylo poraženo.\n\n14. října stála také pěší divize SS „Das Reich“ u Borodina, 100 kilometrů před Moskvou. Sovětská obrana byla posílena vojenskou jednotkou ze Sibiře, která disponovala novými tanky T-34 a KV-1. Pluky divize SS „Das Reich“, brigáda Hauenfeld z 10. tankové divize se 7. tankovým plukem, jeden oddíl 90. dělostřeleckého pluku a 10. motocyklový prapor zahájily akce proti Sibiřanům, kteří byli ostřílení váleční veteráni. Sověti nasadili do boje i své reaktivní raketomety „Kaťuše“. Ztráty divize „Das Reich“ byly tak vysoké, že její třetí pěší pluk byl rozpuštěn. 18. října prorazili Němci obranu a 20. října byl v Moskvě vyhlášen stav obležení. Německá 10. tanková divize pak zlomila poslední odpor sovětských jednotek 19. října, kdy padl Možajsk. Podzimní počasí se neustále zhoršovalo a pohyb vojsk komplikovalo všudepřítomné bahno. Německým vojskům se komplikovala situace se zásobováním, protože z jedné poloviny dopravních kapacit byli odkázáni na koňské potahy. Navíc se začaly projevovat údery partyzánů na komunikace a dopravní uzly, což mělo další následky.\n\nPočátkem listopadu začalo mrznout a boje byly znovu obnoveny v plné síle. Stalin však byl v té době již přesvědčen, že od Japonska mu na východních hranicích nehrozí žádné nebezpečí, a tak byly k Moskvě ze Sibiře posílány vlakové transporty, které přivážely vycvičené, vyzbrojené a válkou s Japonskem ostřílené elitní jednotky, celkem 40 divizí o 700 tisících mužích. Část těchto vojsk provedla 7. listopadu (výročí VŘSR) vojenskou přehlídku na Rudém náměstí v Moskvě, odkud šla přímo na frontu. Dne 15. listopadu byl zahájen klešťový útok, při kterém stála německá vojska na severu 45 km a na jihu 90 km od Moskvy. Vleklé boje před Moskvou trvaly do konce listopadu a Němci utrpěli četné ztráty. Dne 24. listopadu byla obsazena Krásná Poljana, kam byla umístěna baterie těžkých děl, které měly ostřelovat Moskvu. Dne 25. listopadu však podnikli Sověti protiútok a Krásnou Poljanu dobyli zpět. Žukov byl přesvědčen, že útok německých vojsk ztrácí dynamiku, která byla způsobena jejich vyčerpáním, stavem techniky i nevyhovujícím logistickým zabezpečením. Proto požádal Stalina o přidělení dalších sibiřských vojsk pod jeho velení. Stalin jeho žádosti 29. listopadu vyhověl. Dne 1. prosince zasedal štáb Západního frontu, přičemž bylo stanoveno, že protiútok sovětských vojsk začne 6. prosince. Téhož dne provedla německá vojska čelní útok a 4. prosince 1941 se za velkých ztrát dostala již 30 km před Moskvu a Kreml byl prý vidět vojenskými dalekohledy. 5. prosince začalo výrazně mrznout, teplota klesla až na – 30 stupňů Celsia. Němci nebyli na tuto situaci připraveni – nešly jim nastartovat motory u tanků, aut a letadel, vojáci neměli odpovídající zimní oblečení, navíc se jim nedostávalo potřebné množství zásob. A právě 5. prosince zahájila sovětská vojska Kalininského frontu severně od Moskvy protiútok, který byl předzvěstí rozsáhlejší ofenzívy.\n\n6. prosince zahájily čerstvé sovětské jednotky ze Sibiře (byly zde 3 nově zformované sovětské armády) mohutnou protiofenzívu, při které sovětské letectvo získalo poprvé vzdušnou převahu. Byly ničeny německé jednotky, němečtí vojáci se dostávali do zajetí. Před Moskvou zůstalo obrovské množství techniky, kterou Wehrmacht nestačil stáhnout zpět. Útok, který vedl Koněvův Kalininský front, Žukovův Západní front a Timošenkův Jihozápadní front, zahnal Němce o 150 – 300 km zpět. 16. prosince 1941 sice Adolf Hitler zakázal von Bockovi ústup, ale ten rozkaz fakticky nerespektoval, protože si byl vědom ohrožení Skupiny armád Střed. Německá vojska se po ústupu zakopala v předem připravených pozicích, kde se udržela. Žukov sice pokračoval v útoku, ale neuspěl, protože i jeho vojska se vyčerpala, potřebovala doplnit zálohy a zásoby a odpočinout si. Proto na jaře roku 1942 přešel do defenzívy. Moskva však byla zachráněna a už nikdy později nebyla přímo ohrožena.\n\nBitva před Moskvou spolu s boji o Rostov na přelomu listopadu a prosince znamenala první německou porážku a rozsáhlý ústup ve druhé světové válce. Adolf Hitler po skončení bitvy obvinil z neúspěchu velitele německých armád a většinu z nich odvolal, včetně vrchního velitele Waltera von Brauchitsch a sám se ujal vedení armády. Na druhé straně způsobila bitva o Moskvu zvýšení sebevědomí a prestiže Rudé armády, která byla koncem 30. let zdecimována Stalinovými čistkami a teď ukázala celému světu a hlavně nedůvěřivým Spojencům, že i do té doby neporažený Wehrmacht lze zastavit. Pro celý Sovětský svaz boje o Moskvu znamenaly záchranu z velmi nebezpečné situace. Od prosince 1941 začala pomalu ale jistě růst i celková kvalita důstojnického sboru, ta se v následujících dvou letech vyrovnala kvalitě Wehrmachtu. Dodnes mnohé odborné práce připisují německé neúspěchy v této bitvě na vrub pověstnému ruskému „generálu Zimě“, přičemž je dost opomíjeným faktem, že i sovětské jednotky musely zápasit při tuhých mrazech či rozmočených cestách se stejnými obtížemi. Nepřipravenost německých vojsk, která plánovala dobýt západní části SSSR do příchodu zimy, se stala jedním z rozhodujících činitelů, který předznačují průběh následujících bojů. Nezodpovědná a diletantská rozhodnutí obou diktátorů také sehrála svou významnou roli. Rudá armáda zaplatila za zastavení Němců vysokou daň, padlo nebo bylo zajato okolo 966 000 mužů – o polovinu případně až 3× více než ztratil jejich neporažený, ale silně oslabený nepřítel.\n\n\n"}
{"id": "25313", "url": "https://cs.wikipedia.org/wiki?curid=25313", "title": "Seznam irských spisovatelů", "text": "Seznam irských spisovatelů\n\n\n\n\n\n\n\n\n\n\n\n\n\n\n\n\n\n\n\n\n\n\n"}
{"id": "25317", "url": "https://cs.wikipedia.org/wiki?curid=25317", "title": "Bořivoj II.", "text": "Bořivoj II.\n\nBořivoj II. (okolo 1064 - 2. února 1124) byl český kníže v letech 1100–1107 a 1117–1120. Byl synem krále Vratislava II., pro kterého (a pro Jindřicha IV.) pomáhal společně s Wiprechtem z Grojče roku 1083 dobýt Řím. Také byl starším bratrem Vladislava I. a Soběslava I. a mladším (nevlastním) bratrem Břetislava II.\n\nBřetislav II. na Velikonoce 1099 na dvorském sjezdu v Řezně označil svého mladšího bratra Bořivoje za svého dědice a nástupce, aniž byl předtím zvolen v kolokviích, a požádal Jindřicha IV., aby mu udělil Čechy v léno. Císař žádosti vyhověl.\n\nTento fakt ovšem odporoval stařešinskému řádu a stal se pro další léta zdrojem napětí v zemi a počátek dlouhotrvajících rozbrojů mezi Přemyslovci. Již roku 1097 Břetislav zajal a uvěznil Oldřicha Brněnského, syna Konráda I. Brněnského a nejstaršího žijícího Přemyslovce, který si činil nároky na pražský stolec. Roku 1099 Břetislav II. vojensky obsadil Moravu a svěřil ji do správy svého bratra Bořivoje. V letech 1099-1100 tak byl Bořivoj knížetem brněnského a znojemského údělu.\n\nBřetislav II. zemřel v prosinci 1100 na následky atentátu v lesích u Zbečna. Jeho nemoudrým rozhodnutím o nástupnictví začínají vleklé boje o vládu v Čechách, i když z nich zpočátku vítězně vyšel Bořivoj II.\n\nSituace se vyhrotila hned v roce 1101, kdy došlo k první válce o vládu nad českým knížectvím. Oldřich Brněnský vojensky vytáhl do Čech. Předtím si zajistil podporu císaře Jindřicha V., který ji však podmínil Oldřichovým uznáním v Praze. Hlavní město však Oldřicha nepodpořilo, vojenské tažení skončilo u Malína. Nakonec ale ustoupil i Bořivoj II. – Oldřichovi vrátil brněnský úděl, jeho bratrovi Litoldovi Znojemsko.\n\nRoku 1103 se Bořivoj II. zapojil do bojů o trůn v Polsku, ve kterém mu pomáhal bratranec Svatopluk Olomoucký. Bořivoj získal 1000 hřiven od Boleslava III. Křivoústého, aby nepodnikal další útoky. O tuto sumu se ale kníže s bratrancem nerozdělil, díky čemuž došlo k ochlazení vztahů mezi dosavadními spojenci.\n\nV roce 1105 Bořivoj podporoval císaře Jindřicha V. v Bavorsku. Toho využil Svatopluk Olomoucký a neúspěšně se pokusil dobýt Prahu. Pokus o převzetí moci mu vyšel až na druhý pokus roku 1107. Tehdy Svatopluk poslal k Bořivoji II. svého vyslance, který tvrdil, že přeběhl od Svatopluka na stranu Bořivoje. Pomluvil u knížete jeho přední rádce a spojence, že se prý sami spolčují se Svatoplukem. Bořivoj rázem ztratil oporu své moci, uprchl do Polska a poté do Říše, knížetem se stal Svatopluk.\n\nBořivoj se pokusil císaře uplatit a získat jeho podporu, ovšem Svatopluk nabídl větší sumu. Po zavraždění Svatopluka (1109) byl Bořivoj II. jedním ze tří kandidátů na post českého knížete (vedle Svatoplukova bratra Oty II. Olomouckého a svého bratra Vladislava). Vladislav získal podporu císaře Jindřicha V. Ten v lednu 1110 na setkání znepřátelených stran v Rokycanech potvrdil jeho vládu.\n\nTeprve roku 1117 postoupil kníže Vladislav I. svému bratru Bořivojovi II. vládu, ale již za tři roky se z nejasných příčin opět vystřídali. Bořivoj II. odešel do Uher, kde o několik let později zemřel.\n\nOd 18. října 1100 byl Bořivoj ženatý s Helbirgou (Gerbergou) Babenberskou, dcerou rakouského markraběte Leopolda II. Měli spolu zřejmě šest dětí: Jaromíra Jemnického († 1138), Spytihněva († 9.1. 1157), Lupolta Olomouckého († 1143), Boleslava (zmiňován 1146), Rejčku († 27.2. před 1124) a Albrechta († 7.4. před 1124).\n\n\n"}
{"id": "25319", "url": "https://cs.wikipedia.org/wiki?curid=25319", "title": "Ořešákovité", "text": "Ořešákovité\n\nOřešákovité (\"Juglandaceae\") je čeleď vyšších dvouděložných rostlin z řádu bukotvaré (\"Fagales\"). Jsou to povětšině opadavé stromy se zpeřenými střídavými listy, rostoucí v Eurasii a Severní Americe. Některé druhy poskytují jedlé ořechy a také ceněné dřevo. Jsou využívány i jako okrasné dřeviny.\n\nOřešákovité jsou jednodomé, řidčeji dvoudomé opadavé stromy se střídavými nebo vstřícnými složenými aromatickými listy bez palistů nebo výjimečně (\"Rhoiptelea\") s drobnými opadavými palisty. Tropické druhy jsou nezřídka stálezelené. Pouze výjimečně jsou to keře. Listy jsou lichozpeřené, sudozpeřené nebo trojčetné nebo výjimečně jednoduché. Lístky jsou na okraji pilovité nebo celokrajné.\n\nKvěty jsou nenápadné, v jednopohlavných převislých nebo vzpřímených jehnědách, vyrůstajících na zkrácených větévkách na loňských větvích nebo při bázi nových výmladků.\nKvěty jsou podepřeny celokrajným nebo trojlaločným listenem, někdy jsou přítomny i 2 až 3 listence. Okvětí je v počtu až 4 okvětních plátků nebo chybí. Samčí květy obsahují 3 až mnoho tyčinek. Tyčinky jsou přirostlé k češuli, volné nebo srostlé na bázi, s krátkými nitkami nebo s prašníky přisedlými. Semeník samičích květů je spodní, srostlý ze 2 plodolistů, s jedinou komůrkou, pouze na bázi často rozdělený do 2 až 4 komůrek. Každý plodolist obsahuje jediné vajíčko. Čnělka je jedna, se 2 bliznami na vrcholu, výjimečně (\"Rhoiptelea\") jsou čnělky 2. Plodem je oříšek připomínající často peckovici, u některých zástupců s různě tvarovaným křídlem. Semena jsou jednotlivá, bez endospermu a s olejnatým embryem. Kožovitá slupka obklopující plody ořešáků a ořechovců se formuje ze zdužnatělého okvětí a listenů.\n\nNenápadné květy ořešákovitých jsou opylovány nejčastěji větrem. Jádra plodů ořešáků a ořechovců bývají jedlá a výživná a jsou vyhledávána zvířaty, která semena rozšiřují. Okřídlené plody lapiny (\"Pterocarya\"), platykaryje (\"Platycarya\") a dalších rodů jsou šířena větrem.\n\nČeleď obsahuje přes 60 druhů v 9 rodech. Je rozšířena především v mírných až subtropických oblastech severní polokoule. Některé druhy zasahují i do tropů, kde rostou nejčastěji v horách.\nNejvětší rody jsou ořešák (\"Juglans\", asi 21 druhů) a ořechovec (\"Carya\", 14 druhů).\n\nV původní evropské květeně je čeleď zastoupena jediným původním druhem, kterým je ořešák královský.\n\nV Systému APG I byl rod \"Rhoiptelea\", zastoupený jediným druhem vyskytujícím se ve Vietnamu, veden v samostatné čeledi \"Rhoipteleaceae\". V pozdějších aktualizacích tohoto systému je rod \"Rhoiptelea\" součástí čeledi ořešákovité.\n\n\nNěkteré stromy, zejména ořešáky a ořechovce, poskytují cenné dřevo.\n\nPro jedlá jádra ořechů jsou u nás pěstovány některé druhy ořešáků, zejména ořešák královský (\"Juglans regia\"). Jedlé jsou také ořechy některých severoamerických ořechovců, zejména pekanové ořechy z ořechovce pekanového (\"Carya illinoinensis\") a hikorové ořechy z ořechovce vejčitého (\"Carya ovata\"). Z plodů ořechovce \"Carya cathayensis\" se v západní Číně lisuje jedlý olej.\n\nZástupci některých rodů, zejména ořešák, ořechovec a lapina, jsou pěstovány v ČR jako okrasné dřeviny. Ve sbírkách arboret jsou vzácně zastoupeny i další rody, jako je platykaryje (\"Platycarya\") a \"Cyclocarya\".\n\n\"Alfaroa\", \"Carya\" (včetně \"Annamocarya\"), \"Cyclocarya\", \"Engelhardia\", \"Juglans\", \"Oreomunnea\", \"Platycarya\", \"Pterocarya\", \"Rhoiptelea\"\n\n"}
{"id": "25320", "url": "https://cs.wikipedia.org/wiki?curid=25320", "title": "Duše", "text": "Duše\n\nDuše (od dýchat, dech) je velmi široký a často neurčitý pojem, který původně znamená princip života, to, čím se živá bytost liší od mrtvoly. K tomu později přistupuje i představa duše jako jedinečné osobní identity, důležitá zejména v křesťanství. Starou náboženskou představu, že duše člověka nějak přežívá, vyjádřili řečtí filosofové jako nesmrtelnost, případně představou reinkarnace jako v některých východních náboženstvích.\n\nProtože se tyto představy nedají empiricky doložit ani zkoumat, v moderní vědě se pojem duše neužívá ani psychologie, která jako věda o duši vznikla, jej nahrazuje pojmem vědomí nebo mysli, v širším pojetí pojmem psychika. Pokusy o výklad duše jako „energie“ a podobně nestojí tudíž na žádném vědeckém základě. V náboženství, v běžné řeči, v umění a v mnoha metaforách však stále znamená oživující princip, nositele osobní jedinečnosti a odpovědnosti, citu a smyslu.\nVšeslovanské slovo duše souvisí s pojmy dýchání a dechu, podobně jako řecká \"psyché\" (ψυχη), hebrejský \"nefeš\" (נֶפֶשׁ) a latinská \"anima\" nebo \"animus\". Jako slova běžné řeči nebyla jednoznačně vymezena, ale označovala původně podstatný a nápadný rozdíl mezi živým, dýchajícím člověkem a na pohled nezměněnou mrtvolou. Staré („primitivní“) kultury měly sklon přisuzovat „duši“ – to jest samovolné působení či aktivitu – všemu, s čím se lidé setkávali (například i lesu, řece nebo skále), což britský etnolog Edward Burnett Tylor později nazval animismus a pokládal za nejstarší formu náboženství.\n\nAristotelova filosofie přisuzuje duši všemu živému jako jeho „formu“ (\"eidos\") Rozlišuje duši vegetativní (rostliny), vnímavou (živočichové) a rozumnou (člověk). Jen rozumná duše se však podílí na nesmrtelném logu. Ani na otázku, zda je duše nehmotná nebo je tvořena jemnou, vzdušnou látkou, není v řecké filosofii jednoznačná odpověď.\n\nVe starých, zejména východních naukách (hinduismus, zoroastrismus, taoismus aj.) vznikla ze starší představy přežívání v podsvětí (manismus) myšlenka nesmrtelné duše (Átma, džívátma), která se případně může převtělovat (reinkarnace). Platónova filosofie chápe duši jako tu stránku člověka, která je zdrojem všeho pohybu a navíc je schopna nahlížet věčné a všem společné ideje - například ideu čísla nebo spravedlnosti - případně se za své jednání stydět. Duše smrtí nezaniká, nýbrž uniká z „hrobu těla“ a může se vracet do nových životů. Má tři složky: emoce, vůli a rozum, který má obě předchozí řídit jako „vozataj“. Představu nesmrtelné duše převzaly mnohé proudy judaismu a zejména křesťanství, které však položilo důraz na jedinečnost každé osoby a její duše jakožto nositele odpovědnosti.\n\nBuddhismus ale představu nesmrtelné duše nezná, protože se naopak snaží člověka z jeho iluzorní existence vysvobodit.\n\nVztah obou složek člověka, duchovní a tělesné, stejně jako vlastní povaha duše nebyly ve starším myšlení jednoznačně určeny. Ve Starém zákoně výrazně převažují významy „dech, život, člověk“, ale už zde a posléze též v křesťanství spolu soupeřilo pojetí člověka jako jednoty, která se případně může obnovit vzkříšením (např. ), s pojetím duše, která trvá i po smrti (např. nebo ). V Novém zákoně znamená duše téměř vždy osobní jedinečnost člověka (např. ), nad níž „smrt nemá moc“.\n\nVe středověké filosofii, která se snažila o jednoznačné a určité vyjadřování, se nakonec - přes odpor například Tomáše Akvinského - prosadila představa duše jako oddělitelné substance, kterou pak formuloval René Descartes: všechno, co jest, je buďto „věc myslící“ (\"res cogitans\"), kam patří také (bezrozměrná) duše, anebo „věc rozlehlá“ (\"res extensa\"), kterou pozdější myslitelé spojili s představou hmoty a hmotnosti. Tím také vznikl vážný problém dualismu, totiž jak může nehmotná duše působit na hmotné tělo (psychofyzický problém). Descartovo řešení (místem vzájemného působení je hypofýza, resp. mozek) bylo zřejmě neudržitelné, připravilo však moderní představu netečné a mrtvé hmoty, do níž Descartes zařadil i živočichy a jíž se podle něho zabývá mechanika.\n\nKdyž se s pokrokem lékařských věd ukázalo, že i duševní činnosti podstatně závisejí na stavu mozku, bylo tím descartovské rozdělení zpochybněno a filosofové jako David Hume představu duše jakožto samostatné substance odmítli. Podle I. Kanta sice otázku duše nelze empiricky rozhodnout, protože však na pojmu duše závisí představa lidské svobody a odpovědnosti, je třeba ji přijmout jako postulát praktického rozumu. Podobné stanovisko zastával například T. G. Masaryk.\n\nDuše bývají pro člověka neviditelné, ale někdy je lze spatřit, nejčastěji v podobě zvířete, především ptáka, v středoevropském prostoru zpravidla bílé holubice. Mezi další ptačí podoby patří kachna, slavík, vlaštovka, kukačka, orel a krkavec, ze živočichů dále třeba motýl, moucha, myš, hranostaj a zajíc. Za viditelný obraz duše se někdy pokládá stín, odraz ve vodě a zrcadle nebo dokonce fotografie. S tím je spojena víra, že tohoto obrazu lze využít k zlovolné magii, což dříve vedlo u domorodých populací k odporu a strachu z fotografování. Duše se někdy dělí na více částí, z nichž jedna musí stále obývat schránku, případně se věří, že bytost může mít duší více.\n\nDuše může opustit svou schránku z mnoha důvodů - kromě smrti také ve spánku, při mdlobách nebo v transu. Duše také může být zakleta do jiné schránky, například lidského či zvířecího těla nebo do rostliny; tento motiv se objevuje v mýtech, pověstech a pohádkách.\n\nPo smrti člověka zůstává duše zpravidla nějakou dobu v blízkosti mrtvého těla a může ublížit lidem, kteří jsou v dosahu. Toto nebezpečí zpravidla pomine s pohřbem. Některé duše ze světa živých neodcházejí, v evropském prostředí jde nejčastěji o trest za skutky spáchané za života; tyto bludné duše se nazývají strašidla, duchové či přízraky. Jindy se naopak duše mrtvých snaží živým pomoci. Zjevení mrtvého neboli reventanti, nejsou naopak v křesťanském prostředí chápáni jako duše samotná, ale jako obraz její schránky.\n\nAntropolog Josef Kandert uvádí, že k víře v existenci duše mohly vést následující zkušenosti:\n\n\nV 19. století se duše stala předmětem psychologie a autoři jako John Stuart Mill nebo Wilhelm Wundt se snažili i logické a matematické struktury odvozovat z vlastností duše. Proti tomu se postavil například Franz Brentano, Edmund Husserl a celé novokantovství. Pojem duše je v psychologii poměrně neurčitý (psychologie ostatně nedbá příliš na přesnou formulaci svých pojmů) a empiricky obtížně zkoumatelný, takže se často nahrazuje pojmy duševní činnosti, vědomí a mysli. Dnes se ve vědách obvykle hovoří o činnosti nervové a mozkové, které lze empiricky zkoumat. Pokud se například v klinické psychologii a terapii hovoří o duši, míní se běžný význam slova jako celku osobního myšlení a vztahů, mravního hodnocení a cítění, včetně vztahu k sobě samému (sebereflexe).\n\nPodle L. Wittgensteina je význam slov dán tím, jak se užívají. Běžný význam slov duše a duch lze ilustrovat na hovorových metaforách, které se často vyskytují i v jiných jazycích.\n\n\n\n\n"}
{"id": "25322", "url": "https://cs.wikipedia.org/wiki?curid=25322", "title": "Visegrád", "text": "Visegrád\n\nVisegrád [\"višegrád\"] (česky \"Vyšehrad\" či \"Stoličný Vyšehrad\" ) je malé starobylé město na severu Maďarska v ohbí Dunaje, 35 km severně od Budapešti naproti městu Nagymaros. Město má rozlohu 33,27 km² a 1 654 obyvatel (2001). Nad Visegrádem se na pravém břehu Dunaje nachází na skále hrad ze 4. století.\n\nV dobách existence římské říše byla oblast dnešního Visegrádu severní hranicí impéria, navíc těžce zkoušenou útoky různých germánských i jiných kmenů, v té době proto Římané na skalní vyvýšenině postavili pevnost (dnes vrch Sibrik).\nV dobách středověkého uherského království se Visegrád k roku 1009 připomíná jako župní sídlo (\"Wsagrad\"). Po mongolských nájezdech nechal v 50. letech 13. století král Béla IV. zbudovat mohutný hrad (dnes Horní hrad), na který se roku 1323 se dvorem přestěhoval král Karel Robert z Anjou. S tímto hradem byla později novými hradbami s věžemi spojena i starší obytná věž (donjon), zvaná „Šalomounova“ a vznikl tak tzv. Dolní hrad. Poblíž hradu vystavěl Karel Robert královský palác, jeho synem Ludvíkem a později Zikmundem Lucemburským mohutně přestavěný a rozšířený. Tento palác (dnes Královský (či Matyášův) palác) přestavěl mezi lety 1476–84 i král Matyáš Korvín v pozdněgotickém stylu, ale v detailech už vyzdobeném italskými umělci renesančně (první průnik renesance na půdu Střední Evropy!). Turci ho při svém útoku v roce 1544 pobořili tak, že na konci 18. století už po něm nad zemí nebylo stopy.\n\nVisegrád sloužil jako hlavní město říše i venkovská rezidence uherských panovníků až do ovládnutí dolních Uher Turky, kdy se po opakovaném dobývání v letech 1529 a 1544 zakrátko proměnil v ruiny. Město v podhradí bylo znovu osazeno na sklonku 17. století a od roku 1878 až dodnes probíhají v areálu hradu archeologické výzkumy a rekonstrukční práce. Královský palác, od roku 1934 postupně vykopaný a částečně zrekonstruovaný, je častým dějištěm nejrůznějších kulturních akcí.\n\nV roce 1335 se zde setkali český král Jan Lucemburský, uherský král Karel I. Robert a polský král Kazimír III. Veliký a uzavřeli protihabsburské spojenectví. Jan Lucemburský se zřekl nároků na polskou korunu za 20 000 kop pražských grošů a byla mu zde přiznána svrchovanost nad Slezskem.\n\nV roce 1339 se tu dohodlo, že po smrti Kazimíra Velkého zasedne na polský trůn jeden ze synů Karla Roberta (Ludvík I. Veliký) pod podmínkou, že bude dodržovat privilegia polské vysoké šlechty (magnátů) a Kazimír Veliký nebude mít syna.\n\nRoku 1991 se zde zástupci ČSFR, Maďarska a Polska dohodli na spolupráci při vstupu do EU (místo bylo zvoleno symbolicky, jako připomínka setkání 3 králů v roce 1335). Vznikla tak Visegrádská skupina.\n\n\n"}
{"id": "25326", "url": "https://cs.wikipedia.org/wiki?curid=25326", "title": "Kytín", "text": "Kytín\n\nKytín je obec v jihozápadním cípu okresu Praha-západ Středočeského kraje, 3 km jihozápadně od městečka Mníšek pod Brdy. Žije zde obyvatel.\n\nObec se nachází na jihovýchodním úpatí části Hřebeny pásma Brd v Brdské vrchovině v průměrné nadmořské výšce 432 m. poblíž dálnice D4. S Prahou je spojena příměstskou autobusovou dopravou (kombinací linek 317 a 446). V katastru obce se nachází část osady \"Chouzavá II\" a chatová kolonie \"Kytínská louka\". Obec je dobrým východištěm pro pěší turistiku a cykloturistiku.\n\nPůvod jména je nejasný; podle jednoho výkladu je odvozena od osobního jména „Kyta“ (Kytova ves), podle druhého pochází od staročeského podstatného jména „kyta“, tj. „lesík“, podle jiného od slovesa „kutat“ (původně Kutín) vzhledem k dobývání zlata a stříbra v okolí obce.\n\nPrvní písemná zmínka o vsi pochází z roku 1321. V dnešním katastru Kytína se nacházely další tři vsi, které původně měly větší význam než Kytín, a to \"Kdýčina\" (zničená za husitských válek, později obnovená a roku 1460 definitivně zaniklá), \"Studnice\" (o jejímž osudu není nic známo) a \"Korutany\" (zničeny v průběhu husitských válek a později definitivně během třicetileté války). Pouze částí do katastru patřila ves Chouzavá, dnes existující převážně jako chatová osada. Teprve v době vlády Jana Lucemburského byl Kytín povýšen na trhovou ves. V té době patřil pánům z Tetína. Od roku 1334 patřil královské koruně, ale byl propůjčen Kejstutovi (Jindřichu) Litevskému. Roku 1409 král Václav IV. zastavil Kytín Janu z Lestkova se sídlem na Žebráku. V téže době je zmiňována ves Stříbrná Lhota nacházející se až do 20. stol. v katastru Kytína.\n\nOd počátku husitských válek, kterými zřejmě prošel bez větších škod, měnil Kytín velice často své majitele. V roce 1503 přestává být Kytín majetkem koruny a prakticky od té doby byl až do roku 1848 stále v majetku šlechtických rodů, kterým patřil Mníšek pod Brdy. Mezi významné majitele patřili Jan Vratislav z Mitrovic a jeho dědicové. Během třicetileté války Kytín značně utrpěl, pozbyl svých původních práv a stal se pouhou součástí mníšeckého panství, které v roce 1655 přešlo do držení rodiny Engelů z Engelflussu. Po vymření tohoto rodu po meči přešlo panství a s ním i Kytín do vlastnictví rodiny hrabat z Unwertu.\nV roce 1848 se stal Kytín spolu se Stříbrnou Lhotou svobodnou obcí. Od 20. let 20. století začínají v okolí Kytína vznikat první trampské osady, z nichž vyrostla zejména současná chatová oblast \"Kytínská louka\". V roce 1936 se od Kytína oddělila Stříbrná Lhota jako samostatná obec. Ve 30. letech 20. století bylo na území katastru obce postaveno několik lehkých betonových bunkrů (ŘOP) patřících do opevnění tzv. Pražské linie. V roce 1980 ztratil Kytín status obce a byl připojen k Mníšku pod Brdy. Teprve v listopadu 1990 se opět osamostatnil. V roce 1999 byl v obci otevřen Domov důchodců.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce (části obce) v roce, kdy ke změně došlo:\n\nV obci Kytín \"(přísl. Stříbrná Lhota, 515 obyvatel, katol. kostel)\" byly v roce 1932 evidovány tyto živnosti a obchody: 5 hostinců, 2 kapelníci, kolář, 2 kováři, krejčí, obuvník, 2 rolníci, řezník, 3 obchody se smíšeným zbožím, spořitelní a záložní spolek pro Kytín, švadlena, 2 trafiky.\n\nNa návsi se nachází původně gotický kostel Nanebevzetí Panny Marie, zmiňovaný již v roce 1321. Koncem 17. století byl zbarokizován. Hlavní oltář je barokní s obrazem Panny Marie s Ježíškem od Karla Javůrka. Na dvou bočních oltářích jsou obrazy sv. Jana Nepomuckého a sv. Vojtěcha od téhož autora. Na dřevěném kůru jsou rokokové varhany z počátku 19. století, renovované roku 2000. Zpočátku farní kostel od konce třicetileté války spadá pod farnost Mníšek pod Brdy. V základech apsidy kostela se nachází studánka s údajně zázračnou vodou, léčící podle pověsti oční neduhy.\n\nNa území obce se nacházejí dva památné stromy:\n\n\nDopravní síť\n\nVeřejná doprava 2013\n\n"}
{"id": "25327", "url": "https://cs.wikipedia.org/wiki?curid=25327", "title": "Duše (rozcestník)", "text": "Duše (rozcestník)\n\nDuše má několik významů:\n\n\n\n"}
{"id": "25328", "url": "https://cs.wikipedia.org/wiki?curid=25328", "title": "Snellův zákon", "text": "Snellův zákon\n\nSnellův zákon patří k základním zákonům popisujícím šíření vlnění, které přechází (tzv. lomem) přes rozhraní z jednoho prostředí do jiného prostředí, kde se skokově mění optické vlastnosti prostředí. Např. voda – vzduch, sklo – vzduch.\n\nJe důležitou součástí geometrické optiky, kde popisuje lom paprsku světla a obecněji elektromagnetického záření na rovinném rozhraní.\n\nNese jméno jednoho z objevitelů, nizozemského matematika Willebrorda Snellia.\n\nUvažujme dvě různá prostředí, jejichž rozhraní je rovinné. Jsou-li indexy lomu těchto dvou prostředí \"n\" resp. \"n\" a označíme-li úhly dopadajícího resp. lomeného svazku \"α\" resp. \"α\" (měřeno ke kolmici rozhraní), pak podle Snellova zákona platí\n\nnebo také v jiném tvaru (\"v\" a \"v\" jsou rychlosti šíření vlnění v daném prostředí)\n\nÚhly se vždy měří od normály, tj. při kolmém dopadu je formula_3. Paprsky se šíří vždy přímočaře.\n\nOdvození Snellova zákona lze provést pomocí dopadu rovinné vlny na rovinné rozhraní dvou prostředí.\n\nV místě dopadajícího paprsku vlnění vztyčíme kolmici, tzv. kolmici dopadu (obecně jde o normálu k ploše rozhraní). Úhel mezi kolmicí dopadu a dopadajícím paprskem se nazývá úhel dopadu. Rovina, která je určena kolmicí dopadu a paprskem dopadajícího vlnění, se nazývá rovina dopadu.\n\nZ je vidět, že vlnění, které dopadá z prostředí \"1\" na rozhraní s prostředím \"2\" pod úhlem dopadu formula_4, dospěje nejdříve do bodu formula_5 a postupně do dalších bodů až po bod formula_6. Tyto body se podle Huygensova principu stávají zdroji elementárních vlnění, které se šíří do prostředí \"2\". Dochází k lomu vlnění. Vlnění, které se v prostředí \"1\" šířilo fázovou rychlostí formula_7, se bude v prostředí \"2\" šířit fázovou rychlostí formula_8, která je obecně různá od rychlosti formula_7 a závisí na vlastnostech prostředí, v němž se vlnění šíří. Čelo dopadající rovinné vlny (tedy vlnoplocha) je představováno úsečkou formula_10, čelo lomené vlny je představováno úsečkou formula_11. Pro poměr sinů úhlu dopadu formula_4 a lomu formula_13 platí podle vztah\nkde formula_15 označuje délku úsečky, formula_7 a formula_8 jsou fázové rychlosti vlnění v prostředí \"1\" a \"2\", formula_18 je vzdálenost, kterou vlnění urazí v prostředí \"1\" za čas formula_19 a formula_20 je vzdálenost, kterou vlnění urazí za čas formula_19 v prostředí \"2\", formula_22 a formula_23 jsou absolutní indexy lomu v prostředí \"1\" a \"2\" a formula_24 je relativní index lomu.\n\nÚhel formula_13 se nazývá úhel lomu. Rovina určená kolmicí dopadu a lomeným paprskem se nazývá rovina lomu. Podle Huygensova principu splývá rovina lomu s rovinou dopadu.\n\nSlovně lze Snellův zákon formulovat takto:\n\nSnellův zákon platí nejen pro rovinné vlnění, ale v obecném případě pro libovolné vlnění dopadající na rozhraní libovolného tvaru.\n\nZe Snellova zákona plyne, vyjádřeno slovy, že:\nOpticky hustším, resp. řidším prostředím je míněno prostředí s vyšším, resp. nižším indexem lomu.\n\nŠíří-li se paprsky z opticky hustšího prostředí (tedy v případě lomu od kolmice) může nastat, že úhel lomu je roven pravému úhlu, tzn. formula_26. V takovém případě je formula_27, a zákon lomu má tvar\nkde formula_29 označuje tzv. mezní úhel. Mezní úhel je největší úhel dopadu, při kterém ještě nastává lom vlnění. Je-li úhel dopadu větší než mezní úhel, tzn. formula_30, dochází k tzv. totálnímu (úplnému) odrazu, při kterém se vlnění do druhého prostředí vůbec nedostane a odráží se zpět do prostředí původního.\n\nHodnotu mezního úhlu lze určit ze vztahu\n\n\n\n"}
{"id": "25329", "url": "https://cs.wikipedia.org/wiki?curid=25329", "title": "Duše (hudba)", "text": "Duše (hudba)\n\nDuše je štíhlý dřevěný špalíček uvnitř rezonanční skříně některých strunných, zejména smyčcových nástrojů, typicky v houslích apod. Je umístěný pod patou kobylky, kde přenáší vysoké frekvence kmitání horní desky (víka) na spodní desku (dno) rezonanční skříně (ozvučnice). Umístění špalíku je klíčové a jeho nepatrný posun může mít zřetelný vliv na kvalitu zvuku a hlasitost nástroje. Podobnou součástkou je basový trámec, který naopak přenáší nízké frekvence na horní desku.\n\n"}
{"id": "25333", "url": "https://cs.wikipedia.org/wiki?curid=25333", "title": "Linkin Park", "text": "Linkin Park\n\nLinkin Park je americká \nrocková kapela založená v roce 1996, původem z Kalifornie. Skupina se proslavila svým debutovým albem \"Hybrid Theory\", které prodalo po celém světě více než 29 milionu kusů. Následující album \"Meteora\" upevnila úspěch skupiny, ale další alba \"Minutes to Midnight\" a \"A Thousand Suns\" představují odklon Linkin Park od jejich původního stylu. V roce 2012 vydali desku \"Living Things\", kde smíchala všechny předchozí zvuky do jednoho. V roce 2014 skupina vydala desku s názvem \"The Hunting Party\", ve které se částečně vrátila ke svému původnímu stylu. Kapela prodala již více jak 100 milionů alb a dostala dvě ceny Grammy.\n\nJejí řadově sedmé a poslední studiové album s názvem One More Light bylo vydáno v květnu 2017. Album bylo některými fanoušky zavrhováno pro svůj odklon od klasické tvorby Linkin Park a výrazné inklinaci k popové hudbě. Nicméně i přes výtky menšiny fanoušků mělo album celosvětový úspěch a v mnoha zemích se stalo nejprodávanějším albem skupiny Linkin Park vůbec. Krátce po ukončení dvouměsíčního evropského turné One More Light (6. května – 6. července 2017) spáchal frontman kapely Chester Bennington sebevraždu oběšením ve svém domě v Kalifornii. Jeho tělo bylo objeveno 20. července 2017. Kapela Linkin Park na jeho počest uspořádala 27. října 2017 koncert s názvem \"Linkin Park & Friends Concert Celebrating Chester Bennington\", kterého se zúčastnili např. Blink-182, Korn, Bring Me The Horizon nebo Machine Gun Kelly.\n\nPrvní zakladatelé této skupiny byli Michael Kenji Shinoda a Bradford Philip Delson. Bydleli poměrně blízko sebe v Agoura Hills, chodili spolu na střední školu, ale pokud šlo o oblíbené hudební styly, kráčeli každý jiným směrem. Mike žil hip hopem a Brad preferoval metal. Jednou se oba dva sešli na společném koncertu dvou skupin, jejichž tvorba se zakládala na kombinaci různých hudebních stylů (šlo o společný koncert kapel Anthrax a Public Enemy), což se jim velmi zalíbilo. Tehdy se datoval rok 1996. Mike s Bradem se dali dohromady s dalšími budoucími členy Joem Hahnem a Robem Bourdonem. Postupně se k nim přidali i David \"Phoenix\" Farrell a Mark Wakefield. Tehdy se ještě skupina jmenovala Xero a podařilo se jim nahrát první demo nahrávku obsahující 4 písně. Tato nahrávka dnes patří mezi nejcennější sběratelské předměty.\n\nMike se přes známé dozvěděl o Chesteru Benningtonovi zpěvákovi skupiny Grey Daze, která byla v té době dost populární ve Phoenixu ve státě Arizona. Mike poslal Chesterovi několik instrumentálních písní, do kterých Chester nahrál svůj zpěv. Kvůli tomuto nahrávání zmeškal Chester i oslavu svých narozenin. Když poté pustil nahrávky Mikovi rovnou do telefonu, z Mika úžasem vypadlo: „Chlape, jestli jsi jen z poloviny tak dobrý, jako tvůj hlas, máš práci “. Chester následující den vyrazil z Phoenixu do L.A., kde se setkal i se zbytkem skupiny.\n\nPo odchodu Marka Wakefielda a jeho nahrazení Chesterem se skupina přejmenovala na „Hybrid Theory\". Bohužel se již jedna skupina takto jmenovala a jim nezbývalo, než přijít s jiným názvem. Tehdy přišli s nápadem vypůjčit si jméno \"Lincoln Park\" – což je jméno, které má v každém americkém městě alespoň jeden park. Později ale zjistili, že si na toto jméno nemohou založit internetové stránky, protože doména s tímto jménem je už obsazená. Tehdy se rozhodli mírně pozměnit i název, ze kterého se stalo „Linkin Park.\" Výslovnost obou je totiž v mluvené angličtině poměrně podobná. Po natočení klipu k prvnímu singlu, „One Step Closer\", vyšla 24. října 2000 i debutová deska, která se rychle vyhoupla na přední příčky prodejnosti a zajistila tak Linkin Park obrovský úspěch.\n\nSouběžně s vydáním debutové desky \"Hybrid Theory\" se Linkin Park vydali na turné, kdy během jednoho roku odehráli 324 koncertů, které se mezi fanoušky skupiny staly notoricky známými a oblíbenými, zvláště pro jejich jedinečnou atmosféru. Kromě vlastních koncertů se také zúčastnili několika větších festivalů, aby v roce 2001 nakonec zorganizovali svůj vlastní, nazvaný Projekt Revolution. Ten měl, a stále má za cíl, přivést na jedno pódium skupiny a umělce, reprezentující co nejširší spektrum hudebních žánrů. Rok 2001 také pro Linkin Park znamenal první nominace na hudební ocenění, a to od stanice MTV, časopisů \"Kerrang!\" a \"Rolling Stone\" a dokonce i od americké akademie populární hudby, udělující ceny Grammy. Album \"Hybrid Theory\" prodalo po celém světě více jak 29 milionů kusů, čímž se stalo nejprodávanější nahrávkou od kapely a jedno z nejúspěšnější CD nového milénia.\n\nV atmosféře brzkého a všeobecného očekávání nové desky pokračovali Linkin Park v koncertování a současně pracovali na materiálu pro novou desku. V prosinci 2002 se skupina přesunula do studia, kde zkompletovala veškerá natočená dema a začala s nahráváním. Konečný produkt, deska jménem \"Meteora\", vyšla 25. března 2003.\n\nAlbum \"Meteora\" se okamžitě vyhouplo na přední příčky prodejnosti, a ve Spojených státech se stalo třetím nejprodávanějším albem roku, přestože nedosáhlo úspěchů svého předchůdce. Souběžně s vydáním nové desky se Linkin Park opět vydali na celosvětové turné, po němž následoval další ročník Projektu Revolution. V nezmírněném tempu koncertů pokračovala skupina i v roce 2004, s jedním z jejich nejznámějších a nejlépe hodnocených vystoupení, konkrétně na festivalu Rock Am Ring 2004. I v těchto letech se Linkin Park podařilo s deskou \"Meteora\" zvítězit v mnoha hudebních anketách a soutěžích, a to například za nejlepší videoklip na MTV European Music Awards 2004 a Umělec roku a Skladba roku na Radio Music Awards 2004. Místo příprav na další desku se Linkin Park na konci roku 2004 rozhodli odložit na chvíli hudební projekty stranou a užít si volný čas s rodinou a přáteli. Do toho ale přišla nabídka MTV zúčastnit se společného projektu s americkým rapperem Jay-Z. Tomuto stylu se přisuzuje označení mash-up, jeho principem je spojování různých skladeb stylově odlišných interpretů do jedné.\n\nAlbum \"Collision Course\", výsledek této spolupráce, vyšlo v listopadu 2004. K albu bylo přiloženo i DVD se záznamem živého provedení skladeb v Losangeleském Roxy Theatre. Po tomto projektu se Linkin Park začali naplno věnovat charitativnímu projektu Music for Relief, jež měl za cíl pomoci jihovýchodní Asii postižené ničivou vlnou tsunami v prosinci 2004. Na podporu tohoto projektu byl také uspořádán benefiční koncert, na kterém kromě Linkin Park vystoupili i No Doubt, Jay-Z a další.\n\nPo tomto období oddechu Linkin Park sice začali s přípravami na nahrávání další desky, ale veškerý postup zbrzdilo zrušení smlouvy s nahrávací společností Warner Bros. Oficiálním stanoviskem skupiny bylo, že koncern nezajišťuje umělcům dostatečnou finanční podporu. Tento spor se podařilo urovnat až na podzim roku 2006.\n\nV této době se Mike Shinoda rozhodl zkusit štěstí i s daleko více hiphopově orientovanou tvorbou, soustředěnou do jeho vedlejšího projektu s názvem Fort Minor. Vydal s ním jedno album, pojmenované \"The Rising Tied\", po němž následovalo i koncertní turné. Na tomto projektu se hudebně podílel i Joe Hahn a pozici neoficiálního poradce převzal Brad Delson.\n\nV polovině roku 2006 už skupina začala naplno pracovat na materiálu pro novou desku. Jako producenta si vybrali Ricka Rubina, který dříve pracoval například s Beastie Boys, Metallicou a Red Hot Chili Peppers. Podle skupiny byla hlavním impulsem právě k tomuto výběru „snaha vymanit se z nu-metalové škatulky, do které nás dosadili hudební kritici.“ Výsledkem práce, která trvala bezmála čtrnáct měsíců, se stala deska \"Minutes to Midnight\", která vyšla 15. května 2007.\n\nOkamžitě po jejím vydání se Linkin Park vydali na celosvětové turné, jehož součástí byl i koncert v pražské Sazka Areně, 12. června 2007. Jak turné, tak i samotná deska sklidily po světě velký úspěch, především co se týče zájmu fanoušků. Mezi kritiky vyvolala ale deska velký rozkol. Podle jedné části se Linkin Park podařilo opustit nudná klišé nu-metalu a posunout se ve své tvorbě na novou a netušenou úroveň, podle druhé zase skupina přišla o část své jedinečnosti a zapadla tak mezi masu nevýrazných rockových skupin. Zájem fanoušků a podpora skupiny se odrazily i v oceněních, které skupina získala, kdy v listopadu 2007 obdržela skupina při předávání cen MTV European Music Awards 2007 cenu za Nejlepší skupinu roku. V březnu 2008 oznámila skupina nové evropské turné, během kterého se opět zastavila v České republice, a to 17. června v Brně.\n\nV červenci, po ukončení druhého evropského turné se Linkin Park vydali na čtvrtý ročník Projektu Revolution ve Spojených státech. Turné v Číně, plánované na říjen 2008 muselo být kvůli nemoci Chestera Benningtona zrušeno a Linkin Park se tak rovnou pustili do nahrávání nového alba, na němž začali pracovat již v březnu 2008.\n\nMike Shinoda 12. června 2010 oznámil, že skupina má již hotové nové písně, obal a vymyšlené jméno nadcházející desky. 2. srpna vyšel první singl The Catalyst (videoklip až 26. srpna) z připravovaného alba \"A Thousand Suns\", které vyšlo 14. září 2010 a obsahuje 15 skladeb. Album vyvolalo velké rozpory mezi kritiky. Styl se drasticky odlišuje od předchozí tvorby Linkin Park. Hudba je z většiny elektronická, po klasickém nu-metalu ani stopy. I texty písní jsou velmi odlišné, na rozdíl od předchozích alb, kde Chester zpívá především o vztazích a osobních problémech, je A Thousand Suns zaměřeno hlavně na politické a globální problémy. Album se potýká především s problémem jaderné války a lidskou sebedestrukcí.\n\nRecenze alba: \n\nJiž roku 2011 se Chester Bennington nechal v několika rozhovorech slyšet, že skupina plánuje a pomalu pracuje na vydání páté studiové desky. 15. dubna 2012 byl oznámen název této desky, jímž je \"Living Things\". Mike Shinoda to zdůvodnil tím, že album je více o lidech a je mnohem více osobní než předešlá alba. Postupem času byly zveřejněny 3 singly pro toto album, jmenovitě \"Burn It Down\", \"Lost in the Echo\" a \"Castle of Glass\". Už v prvním týdnu se prodalo více než 220 000 kopií a singl \"Castle of Glass \"byl nominován na ocenění 'Best Song in a Game' v 2012 Spike Video Game Awards. Linkin Park s novou deskou splnili to, co na začátku deklarovali. Podařilo se jim spojit všechny důležité elementy z předchozí čtveřice alb. Recenze alba: \n\n10. srpna 2013 skupina spolupracovala s americkým hudebníkem Stevem Aokim na nahrávání nového songu \"A Light That Never Comes \"pro online hru \"LP Recharge\". Ve stejný den, kdy byla hra vydána, tedy 12. září 2013, zveřejnila skupina na své facebookové stránce zprávu o tom, že se výše zmíněný song objeví na novém remixovém albu pojmenovaném \"Recharged\"; vydáno bylo 29. října. Druhé remixové album skupiny obsahuje kromě \"A Light That Never Comes \"dalších 13 zremixovaných písniček z pátého studiového alba \"Living Things, n\"a jejichž přetváření se podílel i Rick Rubin a mnoho dalších. Album se setkalo spíše s negativními názory a u (i těch tuzemských) kritiků dostávalo průměrná a podprůměrná hodnocení.\n\nPři interview s televizní stanicí Fuse Mike Shinoda potvrdil, že skupina začala v květnu 2013 pracovat na šestém studiovém albu. V březnu 2014 uvolnili první singl s názvem Guilty All the Same, jenž mnohé překvapil svým rockovým a metalovým nádechem. Krátce po jeho vydání skupina odhalila název plánovaného alba, \"The Hunting Party\". \"The Hunting Party\" je od dob \"Meteory\" první album, jehož producentem není Rick Rubin, nýbrž Mike Shinoda a Brad Delson. Jejich záměrem bylo prozkoumat a projít hudební prvky z \"Hybrid Theory\" a materiál z dřívějších dob. Shinoda album komentoval jako \"rockové nahrávky z 90. let\". Poté pokračoval, \"Je to rocková nahrávka. Je to hlasité a je to rock, ale ne v tom smyslu, jaký jste znali dříve, to byl spíše Hardore-Punk-Trash 90. let.\" Album bylo ve většině zemích vydáno 13. června 2014, v USA pak 17. června 2014. Jak už poukázal první uvolněný singl, v šesté studiovce zaslechneme omnoho častěji kytary, u některých songů metalový a punkový ráz a naopak pocítíme absenci většiny elektronických prvků, které se objevovaly zejména v předchozích dvou albech.\n\nV průběhu roku 2015 se zrodily první nápady na tvorbu nového alba. Stalo se tak v průběhu The Hunting Party tour, kdy si Mike Shinoda zapisoval své nápady do mobilního telefonu. Tvorbě nového alba se začali plně věnovat hned, jak skončilo turné. Většina skladeb byla napsána a nahrána v Los Angeles, nicméně některé skladby byly nahrány v Londýně nebo v Kanadě, protože kapela na albu spolupracovala s nezvykle velkým množstvím hostujících zpěváku. Počátkem roku 2016 se kapela rozhodla, že poprvé za její existence, dovolí svým fanouškům být součástí tvůrčího procesu kapely. Toho dosahovali například pomocí živých vysílání na sociálních sítích. V rozhovoru pro časopis Billboard Shinoda řekl: \"Soustředíme se téměř výhradně na texty, ne na zvuk, žánr, aranžmá, nebo melodie. Děláme to tak, jak nám to Rick Rubin říkal už léta, a my ho nikdy neposlouchali, protože vždycky jsme psali výhradně hudbu, a potom texty.\"\n\nKapela během tvůrčího procesu napsala kolem 70 skladeb. Podle členů bylo nesmírně obtížné vybrat ty nejlepší a zařadit je na novou desku. Také poprvé v historii kapely nese album stejný název jako skladba, která je v tomhle albu. Jde o nejkratší album, co se stopáže týče. Jeho délka je 35:19. Album obsahuje 10 skladeb.\n\nNapříklad o skladbě \"Sharp Edges\" Brad Delson, kytarista kapely, řekl: \"Miluji všechnu tu akustickou práci na Sharp Edges.\" Album se ale na rozdíl od starších alb liší svým novým pojetím a žánrem, který více směřuje k popu, což někteří kritici a někteří skalní fanouškové nemohli vystát. Na albu spolupracovalo mnoho dalších umělců. Ve skladbě Heavy zpívala vokály americká popová zpěvačka Kiiara.\n\nVe skladbě \"Good Goodbye\" jsou verše od raperů PushaT a Stormzy. Žánrově album zapadá mezi žánry jako pop, pop rock nebo electropop.\n\nO skladbě \"One More Light\" Shinoda řekl: \" Je to o šokující ztrátě kamarádky naší skupiny, která pracovala pro vydavatelství. Nečekaně zemřela na rakovinu. Měli jsme tehdy trochu jiný koncept na album, ale když se to stalo a přišel jsem do studia, bylo to to jediné, na co jsem dokázal myslet. Tak jsem napsal \"One More Light\" a když jsem to ukázal klukům, náš kytarista Brad Delson se rozplakal. I to bylo vůbec prvně, co se nám při tvorbě něco takového stalo.\"\n\nNa obalu alba jsou děti hrající si na pláži. V interview pro magazín Kerrang! Shinoda vysvětlil, že všechny ty děti, které na obalu můžeme vidět, jsou jednoho přítele kapely a vyjadřují pocity členů kapely, když jsou jejich rodiny pospolu. Snímek byl pořízen na pláži v kalifornském Venice Beach fotografem Frankem Maddocksem.\n\n11. června 2017 se Linkin Park, v rámci celosvětového One More Light tour, zastavili i v Praze. Koncert byl v rámci Aerodrome Festivalu, kde mimo jiné vystupovali např. Simple Plan. \n\nV České republice se kapela objevila po téměř 10 letech. Naposledy koncertovali v roce 2008 v Brně. Letiště v pražských Letňanech praskalo ve švech. Kapela byla během tohoto turné ve skvělé kondici, což se odrazilo i na návštěvnosti. V době koncertu bylo přítomno zhruba 25 000 lidí. Kapela zahrála jak nové skladby z nového alba, tak i starší, ale neopomenutelné hity jako \"Crawling\" nebo \"One Step Closer.\"\n\nMike Shinoda také poděkoval českým fanouškům, protože album One More Light se stalo v České republice jedno z nejprodávanějších vůbec.\n\nDne 20. července 2017 byl zpěvák skupiny Chester Bennington nalezen mrtev ve své rezidenci v Palos Verdes Estates v Kalifornii.\n\nPodle vyšetřovací zprávy koronera spáchal sebevraždu oběšením. V jeho těle byly vyloučeny drogy, nicméně v místnosti se našla poloprázdná láhev od alkoholu.\n\nMike Shinoda poté jeho smrt potvrdil na svém twitterovém účtu: \"\"Šokován a se zlomeným srdcem oznamuji, že je to pravda. Oficiální vyjádření vydáme brzy.\"\" Skupina poté oznámila zrušení zbylého \"One More Light Tour\" v Severní Americe, které mělo začít 27. července 2017, tedy týden po Chesterově sebevraždě. O příčinách sebevraždy se vedou rozsáhlé debaty, nicméně sám Chester se netajil tím, že trpěl těžkými depresemi, které mohly být ještě zesíleny poté, co se 18. května 2017 oběsil zpěvák americké rockové skupiny Soundgarden Chris Cornell, který byl pro Chestera velkou inspirací, a také byli blízcí přátelé. Chestera to hodně zasáhlo. V show Jimmyho Kimmela, 19. května 2017, měla kapela zahrát skladbu \"Heavy\", nicméně kapela na počest svého zesnulého přítele zařadila skladbu \"One More Light\". \n\nChester Bennington byl smrtí přítele natolik zasažen, že ani nebyl schopen píseň dozpívat dokonce.\n\nHovoří se také o tom, že vliv na jeho psychický stav mohly mít zážitky z jeho života, kdy v dětství byl sexuálně zneužíván, nebo snad jeho drogová závislost v minulosti.\n\nMike Shinoda později řekl, že v průběhu nahrávání nového alba se mu Chester svěřil, že se nenachází zrovna v nejlepší psychické kondici, nicméně během posledních dnů členové kapely, ba dokonce ani rodina, nepozorovaly sebemenší náznaky depresivních nálad, či sklonů. Později, pár měsíců po smrti Chestera, zveřejnila jeho manželka Talinda Bennington video, které bylo pořízeno 36 hodin před jeho smrtí, ve kterém tráví volný čas se svými dětmi, a nic nenasvědčuje tomu, že by přemýšlel o sebevraždě. Chester Bennington zemřel dne 20. července 2017, v den nedožitých 53. narozenin svého blízkého přítele Chrise Cornella. Pohřeb se konal 29. července 2017 v Kalifornii.\n\nBennington se také objevil v Carpool Karaoke, které bylo natočeno pouze 6 dní před jeho smrtí. Rodina Benningtona dala svolení odvysílat tento díl jako video na jeho počest.\n\nZbylí členové kapely uspořádali 27. října 2017 koncert v kalifornském Hollywood Bowl na počest a oslavu života Chestera Benningtona. Koncert byl pojmenován \"Linkin Park and Friends – Celebrate Life in Honor of Chester Bennington.\" Vystupovalo zde několik přátel kapely, např. Blink -182, členové kapel System of a Down, Korn, Avenged Sevenfold, Sum 41, Bring Me the Horizon, A Day to Remember, Yellowcard a Kiiara. Hrály se skladby napříč tvorbou kapely. Skladba Roads Untraveled, která pochází z alba Living Things, zde byla zahrána vůbec poprvé živě. Mike Shinoda také představil první píseň, kterou napsal po smrti frontmana kapely. Název \"\"Looking For An Answer\"\" říká mnohé o rozpoložení, ve kterém se členové nacházejí.\n\n16. listopadu 2017 kapela oznámila vydání nového alba \"One More Light: Live\", které obsahuje živé záznamy z posledních koncertů s Chesterem Benningtonem.\n\nVšechny záznamy pocházejí z koncertů \"One More Light Tour\" po Evropě.\n\nLinkin Park se vyznačují svou experimentální povahou. Každé album nám vždy přináší něco trochu jiného. Zatímco první dvě alba jsou značně nu-metalová (za což si skupina permanentně vysloužila tohle označení, alespoň pro prvotní tvorbu) – kombinují v nich rap a zpěv, to všechno do zvuku kytar, bicích a elektroniky, v dalších albech se členové od tohoto původního stylu oddalují. S příchodem třetího alba se zaměřili více na alternativní rock a alternativní metal s částečným zachováním původních unikátních elementů. Velký průlom přichází až ve čtvrté studiovce, kde Linkin Park dokazují, že se opravdu nebojí s žánry experimentovat. Oproti třetí studiovce se tohle album odlišuje tím, že je drtivá většina songů elektronická, najdeme zde jen málo znaků rocku. V podobném, avšak ne stejném duchu se nese i páté album, ve kterém se do popředí dostává vedle elektroniky opět i rock. Nevyzpytatelnost skupiny se ukázala na šestém studiovém albu, které se vrací k původním kořenům, avšak ne tak k nu-metalu, jako spíš k (hard) rocku a alternativnímu metalu. Se sedmým albem přichází další významná změna stylu, která jen dokazuje nevyhraněnost této kapely. Hlavní slovo dostává opět elektronika, tentokrát se však album nese spíše v pop-rockových až popových rytmech.\n\n\n\n\n\n\n\nLinkin Park Underground je oficiální americký fanklub Linkin Park. Svým členům nabízí oproti řadovým fanouškům celou řadu výhod, například možnost setkat se před koncertem se skupinou, koupit si lístky na koncert dříve, než všichni ostatní, získat přístup na webovou stránku fanklubu, která pravidelně organizuje diskuze se samotnými členy Linkin Park. Součástí členství je i balíček, který každý člen obdrží jednou ročně. Obsahuje tričko značky DC, navržené Mikem Shinodou, CD s nahrávkami zatím nevydaných skladeb a živých verzí skladeb vydaných, dopis od Linkin Park, klíčenku, řadu samolepek a členskou kartu. Cena členství na jeden rok se liší podle jeho druhu.\n\n\nV následujícím seznamu jsou uvedeny veškeré skladby skupiny Linkin Park s odkazy na ně, avšak ne všechny mají svůj oficiální videoklip. Skladby z alba Reanimation jsou jediné, které neodkazují na oficiální YouTube kanál skupiny Linkin Park.\n\nHybrid Theory (celé album)\n\nReanimation\n\nOpening videoklip\n\nPts.Of.Athrty videoklip\n\nEnth E Nd videoklip\n\n[Chali] videoklip\n\nFrgt/10 videoklip\n\nP5hng Me Awy videoklip\n\nPlc.4 Mie Haed videoklip\n\nX-Ecutioner Style videoklip\n\nH! Vltg3 videoklip\n\n[Riff Raff] videoklip\n\nWth You videoklip\n\nNtr\\Mssion videoklip\n\nPpr:Kut videoklip\n\nRnw@y videoklip\n\nMy Dcmbr videoklip\n\n[Stef] videoklip\n\nBy_Myslf videoklip\n\nKyur4 th Ich videoklip\n\n1stp Klosr videoklip\n\nKrwlng videoklip\n\nMeteora\n\nCollision Course\n\nMinutes to Midnight\n\nA Thousand Suns\n\nLiving Things\nThe Hunting Party\n\nOne More Light\n\nOstatní\n\n"}
{"id": "25336", "url": "https://cs.wikipedia.org/wiki?curid=25336", "title": "Okres Opava", "text": "Okres Opava\n\nOkres Opava je okres v Moravskoslezském kraji. Jeho dřívějším sídlem bylo město Opava.\n\nNa západě sousedí s okresem Bruntál, na jihu s okresem Olomouc, který náleží k Olomouckému kraji. Na jižní straně dále přiléhá k okresu Nový Jičín, na východě k okresu Ostrava-město a v kratičkém úseku též k okresu Karviná. Ze severní strany je okres Opava vymezen státní hranicí s Polskem. Vyjma okresu Olomouc jsou všechny jmenované územní jednotky součástí Moravskoslezského kraje.\n\nOkres Opava, jehož východní část zaujímá historické území tzv. Hlučínska, byl vytvořen z původních politických a soudních okresů Statutární město Opava, Opava-venkov, Hlučín, Vítkov a částí okresů Bílovec a Moravský Beroun. Nový okres Opava (nový myšleno po roce 1960) zahrnuje statutární město Opava (58 tis. obyvatel), dalšími městy jsou Hlučín (14 tis.), Kravaře (7 tis.), Vítkov (6 tis.), Hradec nad Moravicí (5 tis.), Dolní Benešov (4 tis.) a Budišov nad Budišovkou (3 tis. obyvatel).\n\nK 31. prosinci 2003 měl okres celkovou plochu 1 126,12 km², z toho:\n\nData k 30. červnu 2005:\n\n\nNa území okresu zasahuje dálnice D1. Silnice I. třídy procházející okresem jsou I/11, I/46, I/56 a I/57.\nSilnice II. třídy jsou II/442, II/443, II/452, II/460, II/461, II/462, II/463, II/464, II/465, II/466, II/467 a II/469.\n\nNejdůležitější tratí je trať 321, další důležitou tratí je 310. Okresem také prochází vedlejší tratě 276, 314, 315, 317 a 318.\n\nOkres se dělí na 4 obvody obcí s rozšířenou působností, které jsou zároveň pověřenými obcemi\n\nMěsta jsou uvedena tučně, městyse \"kurzívou\", části obcí .\n\nBělá •\nBohuslavice •\nBolatice  •\nBranka u Opavy •\nBratříkovice •\nBrumovice  •\nBřezová  •\nBudišov nad Budišovkou  •\nBudišovice •\nČermná ve Slezsku •\nDarkovice •\nDěhylov •\nDobroslavice •\nDolní Benešov  •\nDolní Životice  •\nHáj ve Slezsku  •\nHať •\nHlavnice •\nHlubočec •\nHlučín  •\nHněvošice •\nHolasovice  •\nHrabyně  •\nHradec nad Moravicí  •\nChlebičov •\nChuchelná •\nChvalíkovice •\nJakartovice  •\nJezdkovice •\nKobeřice •\nKozmice •\nKravaře  •\nKružberk •\nKyjovice •\nLhotka u Litultovic •\n\"Litultovice\" •\nLudgeřovice •\nMarkvartovice •\nMelč •\nMikolajice •\nMladecko •\nMokré Lazce •\nMoravice •\nNeplachovice  •\nNové Lublice •\nNové Sedlice •\nOldřišov •\nOpava  •\nOtice •\nPíšť •\nPustá Polom •\nRadkov •\nRaduň •\nRohov •\nSkřipov  •\nSlavkov •\nSlužovice  •\nSosnová •\nStaré Těchanovice  •\nStěbořice  •\nStrahovice •\nSudice •\nSvatoňovice •\nŠilheřovice •\nŠtáblovice  •\nŠtěpánkovice  •\nŠtítina •\nTěškovice •\nTřebom •\nUhlířov •\nVelké Heraltice  •\nVelké Hoštice •\nVětřkovice  •\nVítkov  •\nVršovice •\nVřesina •\nZávada\n\nDo 1. ledna 2007 byly v okrese Opava také obce:\n\n\n"}
{"id": "25337", "url": "https://cs.wikipedia.org/wiki?curid=25337", "title": "Stod", "text": "Stod\n\nMěsto Stod (německy \"Staab\") je rozloženo v mírném údolí podél řeky Radbuzy 20 km jihozápadně od Plzně v okrese Plzeň-jih. Má obyvatel. Součástí města Stod je přidružená ves Lelov (německy \"Lellowa\"), která se nachází cca 3 km na jih.\n\nPrvní písemná zmínka pochází z roku 1235, kdy král Václav I. daroval ves Stod, rozloženou na levém břehu řeky Radbuzy při důležité bavorské cestě, ženskému premonstrátskému klášteru v Chotěšově. Král Jan Lucemburský povolil 14. května 1315 klášteru proměnit ves v městečko s týdenním trhem každý pátek. K roku 1363 Stod získal od Karla IV. další práva a svobody jako právo dědičné, soudní (podle kterého mohl městský soud rozsuzovat vše kromě těžkých zločinů) a užívání městské pečetě.\n\nV roce 1850 se stal Stod městem, ve kterém žilo přibližně 1500 obyvatel ve více než 180 domech. Pracovalo zde 79 cechovních mistrů, mezi nimi bylo 8 pekařů, 12 řezníků a šenkýřů, 10 obuvníků, 10 hrnčířů a mnoho dalších řemeslníků. V této době existovaly ve Stodě dvě cihelny a dva pivovary.\n\nZa druhé světové války byl Stod součástí Velkoněmecké říše, na samých hranicích s Protektorátem Čechy a Morava. V letech 1949–1960 byl Stod okresním městem, v současné době je obcí s rozšířenou působností.\n\nVe Stodě bylo postaveno několik velkých obchodů, jako je Penny a na přelomu roku 2017/2018 i Mountfield. Mezi oblastí zaměstnání je zde několik firem, které zaměstnávají lidi ze Stodu a z oblastí ostatních okolních měst včetně Plzně.\n\nVe městě je kulturní dům a letní kino.\n\nVe Stodě se nachází stadion s atletickou dráhou, fotbalovým hřištěm, nohejbalovými, volejbalovými a tenisovými kurty, hřištěm na basketbal. Na stadionu je i sportovní hala, ve které se cvičí gymnastika, atletika a florbal. Sportovní vyžití zajišťuje také oddíl stolního tenisu. Městem prochází cyklotrasa Praha - Plzeň - Regensburg. \n\n\n\n\n\n"}
{"id": "25338", "url": "https://cs.wikipedia.org/wiki?curid=25338", "title": "Přerov nad Labem", "text": "Přerov nad Labem\n\nPřerov nad Labem (německy do roku 1903 \"Alt Prerau\", poté \"Prerow an der Elbe\") je obec ve Středočeském kraji v okresu Nymburk. Nachází se třicet kilometrů na východ od Prahy, v trojúhelníku tvořeném městy Čelákovice, Lysá nad Labem a Český Brod. Žije zde obyvatel.\n\nV Přerově stojí renesanční zámek, na jehož úpravách se v 16. století podílel i významný císařský architekt Bonifác Wohlmut či stavitel Matteo Borgorelli, kostel a pramen sv. Vojtěcha, archeologické naleziště dokazující osídlení této oblasti už před 7000 lety nebo opuštěný pivovar připomínající někdejší slavnou historii polabského chmelařství. K turistickým lákadlům patří soukromé muzeum motocyklů a jízdních kol, ale hlavně nejstarší skanzen lidové architektury v českých zemích, jehož kořeny sahají až do roku 1895.\n\nV historické literatuře se nejčastěji objevují tyto formy jména Přerova nad Labem: Prerow/Přerow (latinsky), Prerow an der Elbe/Přerow an der Elbe, Alt Prerau, Alt Prerau an der Elbe (německy).\n\nArcheologické nálezy dokládají osídlení území obce už před více jak 7000 lety. Na Přerovské hůře byla pomocí letecké archeologie prokázána existence výšinného opevněného hradiště, které pravděpodobně obývali jak keltské kmeny, tak později Slované.\n\nPrvní písemná zmínka o Přerovu je stará více jak 1000 let. Šlo o záznam o převodu vlastnictví obce – v roce 993 jej druhý pražský biskup sv. Vojtěch daroval i s několika dalšími vesnicemi benediktinskému klášteru v Břevnově. Ten panství dále pronajímal. Podle pověsti měli přerovští nájemci povinnost udržovat brod přes Labe a cestu skrz bažiny v místech, kudy vedla jedna ze zemských stezek od Prahy na Lysou.\n\nV 13. století se Přerov dostal do nájmu královského podstolníka Kojaty z Hněvina Mostu, který obec roku 1227 odkázal svému panoši Konrádovi. Mezi držiteli následují Ranek z Přerova (1266) a Matouš z Přerova (1279). Za vlády Karla IV. byla přerovská tvrz spravována přímo klášterem.\n\nBřevnovský klášter měl v plánu zde vystavět nové správní sídlo. Stavbu, která byla zahájena okolo roku 1380, se však nepodařilo dokončit. Noví nájemci Michal Drštka ze Sedlčánek (1400) a Petr z Trkova (1419) dostali za úkol stavbu zachovat a opravovat. Po smrti Petra z Trkova Přerov získal do vlastnictví císař Zikmund, který jej společně s Mochovem, Břístvím, Nehvízdky, Sedlčánky, Starým Vestcem a Vykání v roce 1437 zastavil nejvyššímu hofmistrovi Jindřichovi ze Stráže. V roce 1466 obec zdědil Jiří Strážský ze Stráže a Přerova, který zastával funkci nejvyššího soudce českého království. Jeho dcera Johanka se provdala za nejvyššího kancléře Království českého Jana ze Šelmberka. Tento majitel požádal krále Vladislava II. o povýšení Přerova na městečko, k čemuž došlo v roce 1499.\n\nJeho dědic, nejvyšší zemský komorník Království českého Jindřich ze Šelmberka prodal v roce 1524 Přerov spojeným pražským obcím. Těm byl v roce 1547 po konfiskaci obecního majetku po českém stavovském povstání zabaven a král Ferdinand I. Habsburský jej začlenil mezi královské statky. K prvním známým hejtmanům přerovského komorního panství patřil člen staré českobudějovické rodiny Jan starší Robmháp ze Suché (1560). V těchto časech dochází k významným rekonstrukcím přerovského zámku, na nichž se podílejí mimo jiné Bonifác Wolmut (1560), Matteo Borgorelli (1563) a Ettore de Vaccani (1574–1605). Stavbu vedl a dovršil císařský stavitel Giovanni Maria Filippi. V tomto období byly vyzdobeny zdi východního křídla sgrafity, o čemž svědčí letopočet 1567 na dnešním severním nároží západní stěny východního traktu. Po dostavbě zámku se pozornost správce zaměřila na výstavbu a rekonstrukce hospodářských budov – pivovaru, starého mlýna, nového mlýna s pilou, dvora, vinice, chmelnice a rybníků.\n\nPo roce 1598 došlo k postupnému rozprodání významné části přerovského panství, jehož zbytek byl v roce 1632 Ferdinandem II. připojen k brandýskému císařskému panství. Hospodářskou prosperitu Přerova podstatně narušila třicetiletá válka, během níž byl celý kraj válčícími stranami bezostyšně vysáván. Zkázu dovršili v roce 1639 vojáci švédského generála Johana Banéra, kteří kromě Přerova vypálili i císařské statky Benátky a Lysou.\n\nVýznam Přerova po třicetileté válce, nejen kvůli zkáze místního zámku, upadal. Až v roce 1671 došlo i na opravu zdevastovaného zámku stavitelem Santino de Bossim. Ani on však nedokázal zabránit zřícení severního a západního křídla zámku společně se severní části východního křídla. Zřícené části nebyly už obnoveny a do dnešních dnů se zachovaly v původním stavu ze 17. století.\n\nKdysi reprezentativní objekt poklesl ve svém významu na lovecký zámeček. Poválečná obnova místních lesů proběhla poměrně rychle a tento kraj stal oblíbeným místem pro císařské lovy a hony (viz například jméno nedaleké Císařské Kuchyně). Přerov byl proto několikrát navštíven císaři Leopoldem I. a Karlem VI. Návštěva prvního z nich, ke které došlo 20. června 1680, byla po několik století připomínána i na obecní pečeti.\n\nZa vlády Josefa II. docházelo k oživení oblasti pod Přerovskou hůrou, severně od ní na panských pozemcích vznikla osada Nový Přerov, kde se usazovali převážně drobní chalupníci a hospodáři.\n\nObec společně se zámkem ožila po roce 1860, kdy panství koupil toskánský velkovévoda Leopold II. Po jeho smrti zámek zdědil jeho syn Ludvík Salvátor Toskánský, který byl známým spisovatelem, cestovatelem a milovníkem přírody. Jeho nákladem byl opuštěný a značně zanedbaný přerovský zámek v letech 1872–1873 obnoven do původní podoby ze 16. století.\n\n3. března 1903 došlo ke sloučení samostatných obcí Starý a Nový Přerov, které od tohoto data používají společný název Přerov nad Labem. Po smrti Ludvíka Salvátora Toskánského, koupil 10.října 1917 brandýský velkostatek včetně přerovského panství, poslední rakousko-uherský císař Karel I.\n\nPo roce 1918 se Přerov nad Labem stal nezávislou obcí, přerovský zámek byl konfiskován československým státem, který ho v průběhu 20. a 30. let pronajímal mládežnické organizaci YWCA. Během druhé světové války koupil zámek německý lékař Faifar, který zde zamýšlel vybudovat vodoléčebné sanatorium. Po osvobození v roce 1945 připadl zámek Fondu národní obnovy.\n\nPo komunistickém převratu v roce 1948 byl zemědělský Přerov nad Labem postižen kolektivizací.\n\nPřerov byl od počátku správního dělení Rakousko-Uherska začleněn do okresu Český Brod (z online zdrojů prokázáno v letech 1869-1961), od roku 1961 je součástí okresu Nymburk. Přerov nad Labem je společně s Dvorci, Jiřicemi, Lysou nad Labem, Ostrou, Semicemi, Starou Lysou, Starým Vestcem a Stratovem členem dobrovolného sdružení obcí Mikroregion Polabí.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nV městysi Přerov nad Labem \"(1172 obyvatel, poštovní úřad, telefonní úřad, telegrafní úřad, četnická stanice, katol. kostel)\" byly v roce 1932 evidovány tyto živnosti a obchody: státní bednárna, biograf Sokol, 2 holiči, 4 hostince, 2 koláři, kominík, konsum, 2 kováři, 3 krejčí, obchod s mlékem, mlýn, 2 obchody s obilím, 3 obuvníci, 2 pekaři, pila, 4 rolníci, 4 řezníci, 8 obchodů se smíšeným zbožím, 4 švadleny, spořitelní a záložní spolek pro Přerov nad Labem a Nový Přerov, 3 obchody se střižním zbožím, 2 trafiky, 4 truhláři, zámečník.\n\nV Přerově nad Labem je 11 nemovitostí se statutem kulturní památky. Jsou to kromě zámku a kostelu sv. Vojtěcha Staročeská chalupa (č. p. 19), pivovar, hospoda (č. p. 14), dvě venkovské usedlosti (č. p. 11 a 13), dvoje boží muka, kaplička sv. Vojtěcha nad studánkou a hradiště Přerovská hůra.\n\nZ přírodních památek jsou na území Přerova a v jeho bezprostředním okolí tyto objekty a území: čtyři Památné lípy Na Vrších okolo božích muk, přírodní rezervace Hrbáčkovy tůně, Alej sv. Vojtěcha u stejnojmenné kapličky a významný krajinný prvek Přerovská hůra. Vláda České republiky v roce 2005 schválila vznik 360ha přírodní rezervace Káraný-Hrbáčkovy tůně, která na území Přerova zahrnuje rozsáhlý lužní les Netušil. Pro svůj význam je rezervace zařazena mezi Evropsky významné lokality Natura 2000. Stejný typ ochrany (Natura 2000) má mít i přírodní památka \"Polabské hůry\", která vedle Přerovké hůry zahrne i hůru Semickou a Břístevskou.\n\nV Přerově nad Labem se narodili nebo zde žili a působili mimo jiné tyto osobnosti: italští stavitelé Matteo Borgorelli (1510–1572) a Ettore de Vaccani, český stavitel Bonifác Wolmut, autor vlastivědných prací Otakar Brož (1877–1939), krajinář a portrétista Josef Syrový (1879–1956), malíř a učitel Karel Benetka (1895–1972), malíř Vladimír Pecháček (1909–1969), prozaik a filmový scenárista Rudolf Černý (1920–1982), malířka, grafička a oděvní výtvarnice Blanka Novotná-Cibulková (nar. 1928), historička a etnografka Nymburska Jana Hrabětová (nar. 1943), předseda Ústavního soudu Pavel Rychetský (nar. 1943) nebo fotbalista Tomáš Skuhravý (nar. 1965).\n\nV přerovském zámku, ve skanzenu a okolních lesích byla filmována řada televizních pohádek. V místní škole (dnes budova obecního úřadu) proběhlo natáčení závěrečného slavného lovu na divočáka, který později popsal Bohumil Hrabal ve své knize Slavnosti sněženek. Pro tento kraj je příznačný i fakt, že vleklé spory dvou mysliveckých sdružení, které Hrabal popsal ve stejné knize, jsou ve skutečnosti malou válkou mezi nimrody z Přerova nad Labem a sousedních Semic (autor dlouhá léta žil v nedalekém Kersku).\n\nV Přerově nad Labem působí známý soubor písní a tanců Dykyta.\n\nPřerovu nad Labem byl znak udělen 23. ledna 1499, kdy byl králem Vladislavem II. povýšen na městečko. Na modrém štítu je stříbrná čtyřhranná věž z kvádrů, s otevřenou branou v přízemí, jedním oknem v patře a s pěti stínkami cimbuří. Z okna visí na řetězu zlatý štítek s doprava obrácenou černou kančí hlavou s velkými bílými kly a s červeným jazykem (erb pánů ze Šelmberka).\n\nPo ztrátě samostatnosti, která souvisela s připojením Přerova k brandýskému císařskému panství v roce 1632, byl po několik století na pečetí obce používaný znak císařské vrchnosti – říšský orel – později doplněný datem 20. 6. 1680 a iniciálami L. I. Tyto údaje připomínaly návštěvu Přerova nad Labem císařem Leopoldem I.\n\nDopravní síť\n\n\nVeřejná doprava 2011\nAutobusová doprava – V obci měly zastávky autobusové linky Český Brod-Starý Vestec-Lysá nad Labem \"(v pracovní dny 8 spojů, o víkendu 2 spoje)\", Přerov nad Labem-Mochov \"(v pracovní dny 1 spoj)\" a Čelákovice-Přerov nad Labem-Sadská \"(v pracovní dny 13 spojů, o víkendu 4 spoje)\" .\n\nNa katastrálním území Přerova nad Labem se nachází pět vrtů Českého hydrometeorologického ústavu, který zde sleduje kvalitu a mocnost zdrojů podzemní vody (čísla VP0510-VP0514).\n\n"}
{"id": "25341", "url": "https://cs.wikipedia.org/wiki?curid=25341", "title": "Endocytóza", "text": "Endocytóza\n\nEndocytóza je proces, kterým buňky absorbují materiál (molekuly nebo i jiné buňky) z vnějšího prostředí, definovaného jejich cytoplazmatickou membránou. Tohoto procesu buňky (zvláště prvoci) využívají proto, že mnoho z látek, které jsou významné pro jejich vývoj (nebo je z jiného důvodu potřebné je pohltit – případ bílých krvinek) je polárních nebo jsou příliš velké na to aby mohly projít volně membránou. Jejím význačným rysem je, že vždy je látka absorbována za pomoci membránového váčku – vchlípeniny na plazmatické membráně, která pohlcovanou látku obklopí.\n\nEndocytóza může být podle velikosti pohlcovaného materiálu a specifičnosti reakce rozdělena do tří typů:\n\nEndocytóza je opačný proces nežli exocytóza. V obou případech jde o součást vezikulárního transportu, což je činnost, kterou se vyznačují veškeré eukaryotické buňky.\n"}
{"id": "25342", "url": "https://cs.wikipedia.org/wiki?curid=25342", "title": "Adenosintrifosfát", "text": "Adenosintrifosfát\n\nAdenosintrifosfát (ATP, zkratka z angl. \"adenosine triphosphate\") je důležitý nukleotid (resp. nukleosidtrifosfát), který se skládá z adenosinu a trojice fosfátů navázané na 5' uhlíku. Je zcela zásadní pro funkci všech známých buněk. Jeho význam spočívá v tom, že při rozkladu ATP na ADP a P dochází k uvolnění značného množství energie. Tato energie se využívá téměř ve všech typech buněčných pochodů, jako je namátkou celá řada biosyntetických drah, vnitrobuněčný transport a membránový transport, výroba proteinů či syntéza RNA.\n\nATP se z chemického hlediska řadí mezi tzv. 5' ribonukleotidy, které obsahují cukr ribózu a na 5' místě fosfátové skupiny. Existují i další nukleotidy s podobnou stavbou a funkcí (např. GTP, UTP), žádný však nemá tak všestranné využití jako ATP. Od ATP je také vhodné odlišovat vzácnější deoxyadenosintrifosfát (dATP), jenž patří mezi deoxyribonukleotidy a představuje v podstatě jeden ze základních stavebních kamenů DNA.\n\nAdenosintrifosfát byl v roce 1929 K. Lohmannem poprvé izolován z extraktu svalu. Až v roce 1941 ale Fritz Albert Lipmann navrhl, že je ATP hlavní biomolekulou, jež umožňuje krátkodobé uchování a udílení energie v buňkách. ATP bylo poprvé uměle připraveno Alexanderem Toddem v roce 1948. V roce 1949 ukázal Albert Szent-Györgyi, že svalový stah izolovaných myofibril může být uměle vyvolán přidáním ATP. O několik let později byla podobným experimentem popsána role ATP v pohybu řasinek.\n\nAdenosintrifosfát je nukleotid složený z pětiuhlíkatého cukru ribózy, adeninu navěšeného na 1' uhlíku a trojice fosfátových skupin na 5' uhlíku. Vazba mezi adeninem a ribózou se označuje jako N-glykosidická. Fosfátové skupiny jsou připojeny mezi sebou anhydridovými vazbami a k ribóze tzv. fosfodiesterovou vazbou. Často se uvádí, že anhydridové vazby mezi fosfáty jsou bohaté na energii či makroergické a znázorňují se vlnovkami: Ade–Rib–\"P\"~\"P\"~\"P\". To je nicméně zavádějící a vysokoenergetičnost vazby v žádném případě přímo nesouvisí s danou vazebnou energií. Na druhou stranu je právě přenos fosfátových skupin spojován s uvolňováním značné energie, a tak je termín „makroergická vazba“ do jisté míry opodstatnitelný.\n\nFyzikálně-chemické vlastnosti ATP se podobají vlastnostem jiných nukleotidů. Jedná se o bílou práškovitou látku rozpustnou ve vodě, s několika záporně nabitými skupinami. Absorbuje záření v ultrafialové oblasti kolem 260 nm.\nV biochemii je ATP znám jako nejběžnější energetické oběživo živých systémů (uvnitř buněk), protože je schopen při svém vzniku do své struktury vratně uschovat relativně velké množství energie, kterou je možno exergonickým (energii uvolňujícím) rozkladem pohánět jiné, endergonické (energii spotřebovávající) procesy. Je to proto tzv. makroergická sloučenina. V rámci celé řady biochemických pochodů dochází k tzv. spotřebě ATP, tedy jeho hydrolýze na ADP + \"P\", případně dokonce na AMP a \"PP\":\n\nVzniklý pyrofosfát \"PP\" je pak hydrolyzován přítomným enzymem pyrofosfatasou. Tím se uvolní dvojnásobné množství energie.\n\nMimobuněčný ATP má funkci i jako neurotransmiter (viz kapitola výskyt).\n\nK reakcím spřaženým se spotřebou (hydrolýzou) ATP patří celá řada fundamentálních chemických procesů probíhajících v buňkách. Bez spřažení s hydrolýzou ATP by tyto reakce probíhaly jen velice pomalu (měly by vysokou hodnotu změny Gibbsovy energie, ΔG). Příkladem je první krok glykolýzy, přeměna glukózy na glukóza-6-fosfát. Reakce glukózy s anorganickým fosfátem má ΔG = +13,8 kJ/mol, nicméně s ní spřažená hydrolýza ATP se vyznačuje změnou Gibbsovy energie ΔG = -30,5, a tak je celý sled reakcí energeticky favorizovaný a proběhne. Přesná hodnota ΔG pro hydrolytický rozklad ATP na ADP a \"P\" je závislá na celé řadě faktorů. Vliv má zejména pH, koncentrace dvojmocných kovových iontů (jež se asociují s fosfátem) a celková iontová síla v prostředí. Obvykle se v mnoha reakcích udává standardní změna Gibbsovy energie (ΔG°') -30,5 kJ/mol, ačkoliv v buněčném prostředí je reálnější hodnota -50 kJ/mol. I takto vysoký energetický schodek nemusí pro průběh řady reakcí stačit, nicméně ještě existuje alternativa. Rozklad ATP na AMP a \"PP\" je doprovázen vyšší hodnotou ΔG: samotná hydrolýza na tyto produkty sice poskytne podobné množství energie, jako hydrolýza na ADP, ale do konečného ΔG se započítává i hydrolýza volného difosfátu (\"PP\"), takže výsledná ΔG°' může činit až -109 kJ/mol.\n\nCo je ve skutečnosti příčinou energetického schodku při hydrolýze ATP na produkty s nižším počtem fosfátů, to je předmětem dohadů. Zřejmě má vliv celá řada faktorů. Fosfátové skupiny v ATP jsou silně záporně nabité a vzájemně se elektrostaticky odpuzují; hydrolýza snižuje velikost těchto sil. Navíc mají fosforečnany silnou tendenci asociovat se s rozpouštědlem (vodou) – to je mnohem snazší u produktů hydrolýzy. Konečně zřejmě je díky hydrolýze ATP uspokojena poptávka fosfátových skupin po elektronech, které jinak v ATP musí sousední fosfáty sdílet. Nejvyšší význam má zřejmě druhý jmenovaný efekt.\n\nATP slouží jako substrát pro skupinu enzymů zvaných kinázy. Tyto enzymy, patřící mezi transferázy, přenáší fosfátový zbytek na cílovou molekulu (jako je např. aminokyselinový zbytek v případě proteinkináz). ATP může být chápán jako kofaktor, jenž přenáší funkční skupinu atomů (fosfát) a následně se opět regeneruje. Většina kináz rozkládá ATP na ADP a \"P\", lze však přenášet i difosfát (za současného vzniku AMP) a výjimečně adenosylový zbytek za současného uvolnění difosfátu a monofosfátu do prostředí. Reakce katalyzované kinázami jsou obvykle víceméně jednosměrné, protože se při hydrolýze ATP nevratně uvolňuje velké množství volné energie do okolí. Jiný princip využívá celá řada ligáz: ty mnohdy hydrolyzují ATP (mají ATPázovou aktivitu) a uvolněná energie je využita k provedení ligační reakce (typu A + B).\n\nATP je (společně s GTP, CTP a UTP) jedním ze substrátů pro syntézu RNA (transkripci). V rámci čtyř zmíněných nukleotidů nemá nicméně žádnou výlučnou roli a začleňuje se jako AMP do prodlužujícího se řetězce RNA za současného uvolňování pyrofosfátu do prostředí.\n\nVazba ATP do vazebného místa enzymů může mít i důležitou regulační funkci. ATP může totiž působit jako alosterický regulátor, který je schopný změnit prostorovou strukturu enzymu a například ho aktivovat či naopak deaktivovat. Enzymy jsou někdy nastaveny tak, aby vázaly ATP a hydrolyzovaly ho (ATPázy), což může například udělovat energii k mechanické práci enzymů či ke koordinovanému pohybu molekulárních motorů (myosin). Dále ATP slouží i jako substrát pro adenylátcyklázu, která vytváří z ATP cyklický adenosinmonofosfát (cAMP), který slouží jako tzv. druhý posel.\n\nATP také slouží jako extracelulární signální molekula.\n\nVětšina ATP v těle mnohobuněčných organismů se vyskytuje vnitrobuněčně, jen zanedbatelné množství ATP se nachází i mimo vlastní buňky v extracelulárním prostoru. Koncentrace ATP v buňkách se liší druh od druhu a v rámci jednoho těla tkáň od tkáně. Koncentrace ATP v buňkách v některých případech zvláštním způsobem pravidelně kolísá, jindy zase vzrůstá v průběhu dozrávání buněk. Dokonce i v rámci jednoho buněčného typu se koncentrace ATP liší při srovnání několika jedinců až dvojnásobně. Zhruba však vnitrobuněčná koncentrace ATP činí 1–10 mmol/litr (mM).\n\nMéně známou skutečností je to, že ATP se vyskytuje i mimo buňku, například v tkáňovém moku či v krvi. Ven z buněk se ATP může dostat buď v důsledku poranění (z umírajících buněk), ale mnohdy se to děje i za normálních okolností například pomocí speciálních membránových kanálů či exocytózou pomocí váčků např. na synaptické štěrbině. V některých tkáních tak může i mimo buňku nabývat koncentrace ATP nanomolárních (nM) či dokonce mikromolárních (µM) koncentrací. Extracelulární ATP má celou řadu funkcí a váže se na P1 a P2 receptory buněk. V nervové soustavě někdy slouží jako pomocný neurotransmiter hrající důležitou roli v procesech paměti, učení a vnímání bolesti. V hladké svalovině ovlivňuje kontrakci, ve varlatech má vliv na uvolňování testosteronu. Dosud byly objeveny desítky fyziologických rolí mimobuněčného ATP.\n\nMůže-li hydrolýza ATP poskytovat energii pro průběh celé řady reakcí, pak musí existovat i způsob, jak za pomoci ještě energeticky bohatších látek doplňovat zásobu ATP. ATP musí být neustále regenerováno ve fosforylačních buněčných reakcích, při nichž obvykle dochází k rozkladu energeticky bohatých organických látek. V žádném případě neslouží ATP jako dlouhodobá zásobárna energie „na horší časy“. Kdyby se ATP neustále nedoplňovalo, došly by jeho zásoby v průměrné savčí buňce po jedné či dvou minutách. Každá buňka tedy za sekundu spotřebuje asi 10 milionů (10) molekul ATP, celé lidské tělo každou minutu rozloží asi 1 gram ATP. V extrémních případech samozřejmě potřeba ATP roste. Bylo spočítáno, že svaly maratonského běžce Channučiho za přibližně dvě hodiny běhu spotřebovaly (rozložily) kolem 60 kg ATP, tedy více, než on sám vážil. Příčinou tohoto zdánlivého paradoxu je fakt, že každá molekula ATP byla mnohokrát ve svalech spotřebována na ADP a následně byl ADP opětovně fosforylován na nové ATP. Naopak ve spánku se potřeba ATP (ve srovnání s bděním) někdy až stonásobně snižuje.\n\nATP jako takový se obvykle recykluje vždy po své hydrolýze na ADP či AMP. Část těchto nukleotidů nicméně podléhá rozkladu na nukleosid adenosin, ten se rozkládá na adenin a ribózu. Adenin se rozkládá na ureát. Odbourané nukleotidy se samozřejmě musí stále doplňovat, což se děje složitou biosyntetickou cestou, při níž je purinový skelet adeninu sestavován ze sedmi různých „dílů“. Nejprve se vytvoří cukerná a fosfátová část molekuly, načež se teprve začne skládat adenin.\n\nVětšina ATP se po svém rozkladu na ADP či AMP obvykle znovu regeneruje opětovným dodáním koncových fosfátových skupin. Co se týče AMP, obvykle dochází k reakci AMP + ATP → 2ADP (za katalýzy adenylylkinázou). Hladina ADP by tedy v buňkách postupně vzrůstala, protože ATP se neustále spotřebovává. Existuje nicméně několik mechanismů, které zajišťují fosforylaci ADP na ATP. V buňkách existuje i negativní zpětná vazba, která zajišťuje, že když je hladina ADP v buňce příliš vysoká, dochází k aktivaci enzymů podílejících se na oxidaci cukrů: to stimuluje regeneraci ATP z ADP.\n\nJednou z možností je tzv. fosforylace na substrátové úrovni, která je obvykle součástí raných fází metabolismu cukrů, nicméně pro některé mikroorganismy představuje jedinou možnost syntézy ATP. V glykolýze vzniká ATP účinkem fosfoglycerátkinázy při přeměně 1,3-bisfosfoglycerátu na 3-fosfoglycerát a dále účinkem pyruvátkinázy při přeměně fosfoenolpyruvátu na pyruvát. V Krebsově cyklu přímo ATP zpravidla nevzniká, ale v reakci katalyzované sukcinyl-CoA-syntetázou dochází ke vzniku GTP, jenž může být snadno na ATP převeden: ADP + GTP ⇆ ATP + GDP. Speciální možností je vznik ATP ve svalech přenosem fosfátové skupiny z kreatinfosfátu (či argininfosfátu) na ADP za vzniku ATP a kreatinu (resp. argininu) – tato reakce vytváří pohotovou zásobu energie v průběhu svalové práce.\n\nTyto všechny jmenované metody však zpravidla nemají takový význam, jako reakce odehrávající se v mitochondriích a plastidech, případně na prokaryotických cytoplazmatických membránách. Ve všech případech jde o to nějakým způsobem vytvořit protonový gradient napříč membránou. Tento gradient protonů podle chemiosmotické teorie vytváří dostatečný zdroj energie pro činnost enzymu ATP syntázy, což je molekulární motor umožňující regeneraci ATP z ADP. Způsobů, jak vytvořit protonový gradient, je celá řada a k nejvýznamnějším patří zejména světelná fáze fotosyntézy (a na ni navazující fotofosforylace), dýchací řetězec jako součást buněčného dýchání, případně činnost bakteriorodopsinu některých archebakterií. Fotosyntetické pochody se odehrávají v chloroplastech, dýchací řetězec probíhá v mitochondriích či na buněčné membráně prokaryot.\n\n"}
{"id": "25343", "url": "https://cs.wikipedia.org/wiki?curid=25343", "title": "ATP", "text": "ATP\n\nATP má více významů:\n\n"}
{"id": "25347", "url": "https://cs.wikipedia.org/wiki?curid=25347", "title": "Plovákový ventil", "text": "Plovákový ventil\n\nPlovákový ventil je mechanismus pro plnění vodních nádrží, např. splachovacích záchodů do určené úrovně hladiny.\n\nSkládá se z ventilu napojeného na plovák prostřednictvím páky namontované v horní části nádrže. Ventil je napojen k přívodnímu vodovodu a je otevírán a zavírán pohybem páky, s plovákem. Když hladina vody dosáhne požadované úrovně, páka uzavře ventil a tím zastaví přívod vody.\n\nTato zařízení se většinou prodávají v specializovaných obchodech pro instalatéry (železářství) a v prodejnách domácích potřeb.\n"}
{"id": "25348", "url": "https://cs.wikipedia.org/wiki?curid=25348", "title": "Tatarstán", "text": "Tatarstán\n\nTatarstán (rusky \"(Респу́блика) Татарста́н\", tatarsky \"Татарстан (Республикасы)\") je jednou z republik Ruské federace. Nachází se na východě Evropy na soutoku řek Volhy a Kamy v Povolžském federálním okruhu s hlavním městem Kazaní. Jeho rozloha je 68 000 km² a obývá ho 3,7 milionu obyvatel. Současným prezidentem republiky je Rustam Minnichanov.\n\nV polovině 5. století se po smrti Attily začala Hunská říše rozpadat na jednotlivé turkické státní útvary. Jedním z nich bylo i Velké Bulharsko, jež vzniklo v 7. století a nacházelo se ve východní části Východoevropské nížiny. Tento stát neměl dlouhého trvání a rozpadl se po smrti svého vládce chána Kuvrata (Kubrata), kdy se jeho kočovné obyvatelstvo rozdělilo na dvě skupiny. První se pod vedením chána Asparucha přesunula do jihovýchodní Evropy, sjednotila se s místním slovanským osídlením a roku 681 zformovala bulharský stát, který na Balkáně existuje dodnes pod názvem Bulharsko.\n\nDruhá skupina zůstala na svém původním území pod vedením starších Kubratových synů Batbaje a Kutraga a smíchala se s chazarskými a alanskými kmeny. Její část se v 8. století přesunula na území dnešního Tatarstánu a Baškortostánu, kde společně s dalšími turkickými a ugrofinskými skupinami na přelomu 9. a 10. století vytvořila další bulharský stát, první feudální útvar v severovýchodní Evropě: Volžsko-kamské Bulharsko.\nTento stát profitoval z obchodu se Střední Asií, Čínou i Evropou a dosáhl na svou dobu nevídané civilizační úrovně. Razil vlastní stříbrné mince, budoval chrámy, školy, paláce a dokonce domy se systémem ústředního topení a kanalizací. Zprávy arabských cestovatelů hovoří o velkých kamenných městech Bulgaru a Biljaru. Například druhé největší město Biljar bylo ve své době větší než Paříž či Kyjev. Roku 922 po diplomatických rozhovorech s Bagdádem přijalo Volžské Bulharsko za státní náboženství islám a staré turkické runové písmo bylo nahrazeno písmem arabským. Následoval rozvoj věd, filozofie, literatury a umění; bulharské mešity šířily vzdělání a kulturu v sousedních zemích. Byla uzavřena mírová smlouva s křesťanskou Kyjevskou Rusí a vzájemné dobré vztahy přetrvaly téměř 250 let. Na začátku 13. století však tento kvetoucí stát musel čelit nájezdům mongolských kočovníků z východu. Tři útoky odrazil, ale napočtvrté, roku 1236, byl dobyt a zničen vojsky chána Bátúa a stal se součástí Zlaté hordy.\n\nPo pádu Zlaté Hordy se v první třetině 15. století konstituovalo hned několik tatarských států – Kazaňský, Krymský, Kasymský, Sibiřský a Astrachaňský chanát, jež ovládaly rovněž území obývané Marijci, Udmurty, Kypčaky, Nogaji a mnohými dalšími národy. Tyto státy ohrožující týl Moskevského knížectví byly ruským carům trnem v oku, neboť bez jejich pacifikace nemohli pomýšlet na expanzi západním směrem – do Evropy.\n\nNejmocnějším tatarským státem byl Kazaňský chanát. Kontroloval dolní tok Volhy a profitoval z obchodu se středoasijskými městy i Moskevským knížectvím. To však bylo velmi ambiciózním a agresivním sousedem a proto Kazaň čelila celkem třiceti moskevským tažením (v odvetu jich vyslala sedm). Roku 1552 byla Kazaň obležena vojskem Ivana IV. Hrozného čítajícím 150 tisíc vojáků a v říjnu její mohutné hradby po dvouměsíčním obléhání povolily, mimo jiné díky dánským minérům v ruských službách. Moskevské vojsko město poté do základů rozbořilo a vypálilo. Chrám Vasila Blaženého v Moskvě car nechal postavit právě na oslavu tohoto vítězství a nechal se inspirovat architekturou kazaňské mešity Qol Şärif, kterou přikázal zničit. Nejstarší věž moskevského Kremlu, Borovická, zase kopíruje kazaňskou věž Söyembikä.\n\nOd poloviny 16. století je tak tatarská historie stále úžeji spjatá s ruskou, byť si formálně ještě zachovala země status kazaňského království (carátu) až do reforem Petra I. z roku 1708, od něhož až do roku 1917 již byla oblast Kazaně přímo ruskou carskou gubernií.\n\nKazaň zůstala pro obchod důležitou, ale nevyhnula se degradaci na provinční město, do oblasti pronikla pravoslavná církev a ruské obyvatelstvo. Začala ruská kolonizace a rusifikace, tatarské obyvatelstvo bylo vyhnáno z měst, vytlačováno z úrodných údolí velkých řek a také násilně křtěno. Roku 1593 přikázal car Fjodor I. Ivanovič zničení všech mešit v Kazaňském kraji.\n\nÚtlak vůči tatarskému národu se stupňoval, a tak část Tatarů odešla za Ural, další část organizovala četná povstání proti ruské moci. Odpovědí z Petrohradu bylo zeslabení tlaku, udělení šlechtických práv muslimskému duchovenstvu, otevírání medres, divadel a univerzity. Koncem 19. a začátkem 20. stol. se začalo probouzet národní uvědomění tatarského národa.\n\nPo kolapsu ruského impéria roku 1917 a během bolševické revoluce Lenin agitoval mezi muslimy za náboženskou svobodu a naplnění národních zájmů pod vládou komunistů. Tataři využili nepřehledné situace a společně s Baškiry na společném Národním shromáždění vyhlásili 19. listopadu 1917 stát Idel-Ural. Tento stát zahrnoval rozsáhlá a strategická území, rozkládající se na ploše 220 000 km. To se setkalo s prudkým odporem Lenina i Stalina. Aby zabránili tomuto sjednocení, bolševici nejprve 23. března 1919 zformovali Baškirskou autonomní republiku a následně 27. května 1920 Tatarskou autonomní sovětskou socialistickou republiku, uvěznili představitele vlády a překreslili hranice ve prospěch ruských územních jednotek (oblastí). Tímto se 75 % tatarské populace ocitlo mimo hranice Tatarstánu. Zajímavostí je, že ještě předtím Tatarstánem prošli českoslovenští legionáři. Někteří z nich se přidali na stranu bolševiků, jako například Jaroslav Hašek, který působil jako komisař Rudé armády ve městě Bugulma na jihovýchodním cípu Tatarstánu, kde se dnes nachází jeho muzeum.\n\nMasové čistky roku 1920 eliminovaly všechny členy tatarské vlády a větší část inteligence. Pravidelné perzekuce Tatarů pokračovaly do Stalinovy smrti, zatímco systematická rusifikace zůstala nezeslabena až do konce Brežněvovy éry. Ekonomické represe a budování průmyslových komplexů typu Magnitogorsk přinutily mnoho Tatarů opustit vlast a jejich místo v Tatarstánu zaujali Rusové, Ukrajinci a další při budování automobilového koncernu Kamaz.\n\nBěhem rozpadu SSSR se řada sovětských republik snažila získat nezávislost. Zesílily i snahy Tatarů a Sibiřanů o úplné osamostatnění, ke kterému však nedošlo. Aby prezident Boris Jelcin zabránil rozpadu Ruska, vyhlásil federaci a tatarské republice udělil rozsáhlou autonomii, jež zahrnovala vlastního prezidenta, značnou rozpočtovou nezávislost a ústavu. Dne 30. srpna 1990 tak byla vyhlášena svrchovanost republiky pod názvem Tatarská SSR a 25. října 1991 plná nezávislost na RSFSR pod názvem Republika Tatarstán. Toto rozhodnutí bylo potvrzeno referendem v březnu 1992, v němž se z 81 % oprávněných voličů 61 % vyslovilo pro suverenitu Tatarstánu. Téhož roku se Tatarstán nepřipojil ke svazové smlouvě Ruské federace.\n\nTatarstán je republikou v čele s prezidentem. Tím byl v letech 1991–2010 Mintimer Şəymiyev (počeštěně Mintimer Šajmijev), 25. března 2010 jej vystřídal Rustam Minnichanov (Rөstəm Miŋnexanov, počeštěně Rustam Miňnechanov). Prezidentovi patří výkonná moc, mocí zákonodárnou disponuje parlament, tzv. Nejvyšší rada.\n\nTatarstán stejně jako Čečensko v roce 1992 odmítl podepsat svazovou smlouvu s Ruskou federací. Na rozdíl od chudého Čečenska, jehož odpor Moskva zlomila vojenským zásahem, Tatarstán čerpal svůj politický potenciál z pozice ekonomicky nejvýznamnější republiky někdejší RSFSR a reprezentanta jejího druhého největšího národa.\n\nDne 15. února 1994 podepsali prezidenti Tatarstánu a Ruska Mintimer Şəymiyev a Boris Jelcin dohodu o rozdělení kompetencí mezi Moskvou a Kazaní, jež společně s ústavou Ruské federace a ústavou Republiky Tatarstán posloužila jako právní základ zvláštního modelu vzájemných vztahů. Tehdejší \"status quo\" spočíval v tom, že Tatarstán příliš nezdůrazňoval svoji proklamovanou suverenitu a Rusko mu dávalo volnou ruku ve vnitřních otázkách. Tatarstán se nicméně nevyhnul zesíleným centralizačním tendencím prezidenta Vladimíra Putina. Jmenovaná smlouva byla prodloužena 11. července 2007, Tatarstán se však musel vzdát mnoha práv udělených smlouvou z roku 1994. 24. července 2017 smlouva o zvláštních vztazích vypršela a nebyla prodloužena, čímž se postavení Tatarstánu vyrovnalo s postavením ostatních autonomních republik ruské federace a jeho zvláštní status zanikl.\n\nVětšinovým národem Tatarstánu jsou Tataři, kteří tvoří polovinu populace (53,24 %), druhým největším etnikem jsou Rusové (39,71 %). V zemi však žije množství dalších národů – Čuvaši (3,08%), Mordvinci, Udmurti, Marijci, Baškirové, Ukrajinci a další, jejich podíl je však zanedbatelný. Rusové převažují především ve městech, Tataři tvoří většinu ve venkovských oblastech.\n\nVětšina Tatarů jsou sunnitští muslimové, malý počet Tatarů – takzvaní Krjašeni – vyznávají pravoslaví stejně jako Rusové. V zemi se nachází přibližně 1000 islámských modliteben a mešit, pravoslavných kostelů je asi 200. Předsedou Rady muftíů Ruska, tedy nejvyšší islámskou autoritou Ruské federace, je Tatar Ravil Gaynutdin.\n\nTatarstán je jednou z nejbohatších federálních jednotek Ruské federace a její nejbohatší republikou. Životní úroveň je zde zhruba čtyřikrát vyšší než je ruský průměr. Země disponuje mnoha klíčovými průmyslovými odvětvími – petrochemií, strojírenstvím, automobilovým i leteckým průmyslem.\n\nV Naberežných Čelnech (Çallı) se vyrábějí nákladní automobily Kamaz (firemní slogan zní \"No roads? No problem!\"), v Kazani zas civilní letadla Tupolev Tu-214, vrtulníky Mil Mi-17 a nadzvukové bombardéry Tu-22 Backfire. Ve městě Nižněkamsk jsou závody na zpracování kaučuku a výrobu pneumatik, v Almeťjevsku zase sídlí ropná společnost Tatněft, v Jelabuze továrna na výrobu hodinek Vostok atd.\n\nVýznamným zdrojem energie je hydroelektrárna na Volze u města Nižněkamsk. Další elektrárnou je uhelná elektrárna v Zainsku. Na venkově se pěstují obvyklé plodiny jako je pšenice, žito, kukuřice a slunečnice.\n\nPo volžské přehradě se provozuje říční plavba, díky níž má hlavní město Kazaň spojení s dalšími velkými městy na Volze i jejích přítocích. Kazaň je hlavním železničním uzlem, vedou přes ni všechny dopravní cesty v zemi (zejména železnice Moskva–Kazaň–Jekatěrinburg), má i svoje mezinárodní letiště.\n\nNázvy jsou uvedeny v běžně užívaném přepisu z ruské cyrilice, za lomítkem jsou uvedeny názvy v tatarštině v jejím latinském pravopisu.\n\na další\n\nVe státním znaku Tatarstánu se nachází mytický okřídlený bílý levhart \"(aq bars)\", s kruhovým štítem na boku. Kruhové pole, v němž je umístěn, symbolizuje slunce. Ve vnějším mezikruží je národní ornament a jméno státu v cyrilici. Okřídlený bílý levhart byl dávným božstvem plodnosti, ochráncem dětí a mláďat. Je nakročený pravou nohou a postavení jeho ocasu symbolizuje dobrou náladu a přátelství. Sedm per v jeho křídle symbolizuje rozsah jeho působnosti – na zemi i ve vzduchu. Vegetativní ornament a drobný tulipán v horní části lemu zosobňují probuzení jarní přírody a přeneseně také obrození Tatarstánu.\n\nNeoficiální výklad symboliky státní vlajky tvrdí, že horní zelený pruh reprezentuje Tatary, potažmo muslimské obyvatelstvo, zatímco spodní červený pruh symbolizuje Rusy, respektive křesťany. Proužek bílé barvy symbolizuje mír a přátelství mezi oběma etniky.\n\n"}
{"id": "25349", "url": "https://cs.wikipedia.org/wiki?curid=25349", "title": "Grand Prix Francie 2005", "text": "Grand Prix Francie 2005\n\nGrand Prix Francie XCI Grand Prix de France\n\n\n\n\n\n"}
{"id": "25351", "url": "https://cs.wikipedia.org/wiki?curid=25351", "title": "9P/Tempel", "text": "9P/Tempel\n\n9P/Tempel 1 je kometa patřící do Jupiterovy rodiny. Objevil ji 3. dubna 1867 francouzský astronom Ernst Wilhelm Leberecht Tempel. Tato krátkoperiodická kometa prošla dne 15. května téhož roku v minimální vzdálenost 0,568 AU od Země a 24. května perihelem své dráhy ve vzdálenosti 1,562 AU od Slunce. Naposledy při tomto přiblížení ke Slunci byla pozorována 27. srpna 1867. Pětiměsíční sledování však stačilo, aby byla dostatečně přesně zjištěna její dráha.\n\nDíky dobré znalosti elementů dráhy mohla být pozorována i při dalších dvou přiblíženích ke Slunci v létech 1873 a 1879. V roce 1881 však kometa prolétla ve vzdálenosti 0,55 AU kolem planety Jupiter. Gravitační působení této planety prodloužilo dobu oběhu kolem Slunce z původních 5,68 roku na 6,50 roku, což způsobilo, že by mohla být nadále pozorována jen při každém druhém přiblížení do středu Sluneční soustavy. Kromě toho se zvětšila vzdálenost perihelu dráhy od Slunce z 1,8 AU na 2,1 AU, takže kometa by byla při všech dalších návratech méně jasná. Tyto nepříznivé okolnosti nakonec způsobily, že kometa byla na tři čtvrtiny století ztracena.\n\nTeprve výpočty, které uskutečnil Brian Marsden v roce 1963 a které odhalily další dva blízké průlety kolem Jupiteru, umožnily kometu při jejím návratu v roce 1972 znovu objevit. Od té doby byla pozorována již při každém dalším návratu (1977, 1983, 1988, 2000 a 2005).\nV roce 1999 byla vybrána za cíl americké kometární sondy Deep Impact, jejíž projektil (impaktor) úspěšně narazil do jádra komety 4. července 2005. Impakt do jádra o maximální délce asi 17 km způsobil explozi, která vyvrhla do okolního prostoru značné množství látky z nitra komety, která pak mohla být spektroskopicky zkoumána jak z mateřské části sondy, tak pozemními a družicovými observatořemi.\n\n14. února 2011 bylo jádro komety, v rámci programu NASA New Exploration of Tempel 1 (NExT), znovu mapováno, tentokrát sondou Stardust. Jde o vůbec první opakovaný výzkum komety během několika let. Sonda Stardust pořídila 70 fotografií ze vzdálenosti 180 km. V té době byla kometa 336 milionů km od Země.\n\n"}
{"id": "25354", "url": "https://cs.wikipedia.org/wiki?curid=25354", "title": "Spojenci", "text": "Spojenci\n\nSpojenci je koalice států (spojenectví) případně skupina osob nebo organizace s určitými společnými záměry nebo k boji proti společnému nepříteli (společným nepřátelům).\n\nMůže označovat:\n"}
{"id": "25357", "url": "https://cs.wikipedia.org/wiki?curid=25357", "title": "Bříza bělokorá", "text": "Bříza bělokorá\n\nBříza bělokorá (\"Betula pendula\"), také bříza bradavičnatá nebo bříza bílá je listnatá dřevina z čeledi břízovitých. Je to nejhojnější druh břízy v Evropě. Důvod jejího dalekosáhlého rozšíření od jižní Evropy až na daleký sever, případně do odpovídajících výškových poloh alpských pohoří Evropy, spočívá v její nenáročnosti a odolnosti vůči nepříznivému klimatu. Pravděpodobně přitom hraje důležitou úlohu její nápadně bílá kůra, která odráží podstatnou část dopadajícího záření. To se zdá být, zejména na silně a vytrvale osluněných místech, velice účinný znak přizpůsobivosti. Bříza představuje nenáročný rychle rostoucí strom, dorůstající výšky až 25 m, který je často používán a vysazován při rekultivacích krajiny či osazování exhalacemi odlesněného území. Je to typický pionýrský druh, který je velmi aktivní při kolonizaci zpustlé kulturní krajiny (opuštěná pole, louky, ale především skrývky, výsypky apod.). V hospodářských lesích však bývá často vnímána jako plevelný strom. Její dřevo dobře hoří, kůra hoří i mokrá.\n\nNa pyl břízy je alergických 70 % až 80 % alergiků a tím se řadí na první místo mezi veškerými alergeny. Pyl je aktivní především od března do května, v závislosti na příslušné nadmořské výšce a slunečním svitu.\n\n\"Betula verrucosa\" Ehrhart, 1791\n\n\"Betula alba\" Linné, 1753\n\nPochází z Evropy a Malé Asie. V České republice je obvyklý výskyt do nadmořské výšky do 1000 m n. m. V Evropě na severu je hranicí výskytu polární kruh. V jižní Evropě roste až po Pyreneje a Apeniny. \nRostlina, opadavá dřevina známá habitem vyšší oválné převisající koruny, strom s jemnou texturou drobného větvoví. Barva kmene je typicky černobílá. Dorůstá až 25 m výšky. Bříza bělokorá se přizpůsobuje různým klimatickým vlivům a tak vzhled dřeviny odráží podmínky stanoviště. Vyrůstá jako statný strom v nížinách,ale jako zakrslý stromek vysoko v horách nebo na severu v chladném podnebí.\n\nKůra je v mládí a na větvičkách hnědá, posléze se mění v bílou, příčně se odlupující borku, která je neocenitelnou pomůckou při rozdělávání ohně v přírodě. Letorosty bývají často převislé (odtud název \"pendula\"). Pupeny špičaté, lesklé a lepkavé, odstávající. Listy trojúhelníkovité, zaoblené, okraje listů pilovité. Samčí jehnědy jsou převislé, 4–7 cm dlouhé, objevují se v dubnu až červnu. Plody – drobné nažky jsou asi 2 mm velké a lehké (rozšiřují se větrem na velké vzdálenosti). Plodit začíná ve stáří 10 až 15 let.\n\nS ohledem na široké druhové spektrum rodu v mnoha růzých podmínkách může laik druh snadno zaměnit s mnoha druhy v rámci rodu, například druhy \"Betula utilis, Betula pubescens, Betula populifolia, Betula platyphylla, Betula papyrifera\" a mnoha dalšími.\n\nTypickým stanovištěm pro břízu bělokorou jsou světlé polohy, ve stínu trpí. Jako jeden z našich nejtypičtějších pionýrů obsazuje půdy narušené antropogenní činností (např. skrývky a výsypky), nebo paseky a požářiště, prostě všude tam, kde je dostatek světla a alespoň minimum vláhy. Osidluje i suché stanoviště s propustnou půdou, ale lze ji najít obecně, a to i na méně příznivých stanovištích, jako jsou rašeliniště a mokřady. Zde ji však někdy nahrazují jiné druhy rodu. Semena břízy (i semena ostatních pionýrských dřevin) dokážou díky své malé hmotnosti překonat velké vzdálenosti a uchytit se tam, kde jsou pro ně přijatelné podmínky.\n\nBříza bělokorá je součástí porostů, které tvoří základ prvních porostů dřevin na daném stanovišti. Tvoří iniciální stadium lesního ekosystému např. spolu s borovicí lesní, ve vyšších nadmořských výškách např. s jeřábem. V ochraně těchto porostů, pak v dalším stadiu lesního ekosystému, vyrůstají náročnější tzv. klimaxové dřeviny. Jako klasická pionýrská dřevina má rychlý růst v mládí, brzkou plodnost a nízký věk.\n\nBřízy jsou stromem, kde si s oblibou dělají dutiny v kmeni ptáci. Je napadána, zejména po poranění, houbovými chorobami, častým parazitem bříz, který způsobuje jejich rychlý úhyn, je březovník obecný (\"Piptoporus betulinus\"). Porosty břízy jsou důležité pro tetřívka obecného, který zde nalézá úkryt a potravu.\nJe vysazována i v monokulturách, (paseky a osluněná místa s narušenou půdou, skrývky, výsypky, výskyt uhelných slojí apod.), je jako příměs přítomná prakticky ve všech lesích (mimo lužní) od nížin, přes pahorkatiny až do hor, kde ji střídá její příbuzný druh bříza pýřitá.\n\nBílý pigment kůry obsahuje triterpenický pentacyklický steroidní alkohol betulin s antiflogistickými vlastnostmi. Dále obsahuje účinné látky hořčiny, třísloviny, silice, pryskyřice, vitamín C a saponiny.\n\nBřezové listy jsou prastarou součástí lidového léčitelství, zejména u slovanských národů. List se sbírá v květnu a červnu. V Rusku je získávána březová šťávu počátkem jara naříznutím kmene. V jiných zemích tato praxe není běžná a povolená.\n\nDroga má dehydratační účinek. Používá se jako diuretický prostředek, pomáhá při bolestech kloubů, lumbagu („houseru“) a při ischiasu.\nBřezová šťáva se používá jako anthelmintikum, antihydrotikum, proti vyrážce, nadměrnému pocení nohou a také jako prostředek (např. šampony) pro výživu a růst vlasů.\n\nPodle zdroje je diuretický čaj připravován tak, že dvěma sklenicemi vroucí vody jsou přelity 4 čajové lžičky sušeného řezaného listu a je ponecháno vyloužit. Čaj z březových listů má podle tohoto zdroje též dezinfekční účinek. Při žaludečních a střevních kolikách je někdy doporučeno svařit 2 čajové lžičky březové šťávy a 1/3 l bílého vína. Toto množství má být po doušcích vypito.\n\nBříza bělokorá je běžně používána do liniových výsadeb, jako jsou stromořadí podél cest. Bříza \"Betula pendula\" 'Youngi' byla v druhé polovině 20. století v ČR nadužívanou soliterou nebo dominantou výsadeb. Bříza bělokorá je běžná v nekomponovaných výsadbách při ozeleňování lidských sídlišť. Dřevinu lze použít při komponované výsadbě spolu s pomalu rostoucími dřevinami s plánem pionýrské dřeviny po čase odstranit. Značnou nevýhodou je vysušování stanoviště, které bříza způsobuje. Růst cenných dřevin je pak pomalý.\nV Rusku a některých dalších zemích bývalého SSSR je bříza považována za národní strom. Jenom na území samotného Ruska se její porosty odhadují na 10 miliónů hektarů.\n\n\n\n"}
{"id": "25364", "url": "https://cs.wikipedia.org/wiki?curid=25364", "title": "Albert Schweitzer", "text": "Albert Schweitzer\n\nAlbert Schweitzer (14. ledna 1875, Kaysersberg, Horní Alsasko, dnes Francie – 4. září 1965, Lambaréné, dnes Gabon) byl německý protestantský teolog, misionář, filosof, etik, varhanní virtuóz a lékař. Držitel Nobelovy ceny za mír z roku 1952.\n\nSchweitzer pocházel z Alsaska – prostoru, na který si od nepaměti dělaly nárok Francie i Německo. S tím souvisí i Schweitzerova rodná francouzština celoživotně poznamenaná alsaským německým dialektem. Byl synem protestantského (luterského) faráře v prostředí, kde luteráni byli menšinou v katolickém prostředí. V roce 1893 odmaturoval, vystudoval filozofii – Štrasburk, Paříž, Berlín (doktorát získal 2. srpna 1899) a teologii (doktorát získal 21. července 1900). Současně se stal vynikajícím varhaníkem, interpretoval zejména dílo J. S. Bacha.\n\nOd roku 1900 byl kazatelem a vikářem v kostele sv. Mikuláše ve Štrasburku, od roku 1902 docentem teologie. V roce 1904 se rozhodl, že důkladně změní svůj život. Mnozí ho měli za blázna, ale on si prosadil své. V roce 1905 začal studovat medicínu, a to na stejné štrasburské univerzitě, kde byl docentem teologie (současně kázal, přednášel a zajížděl i do Paříže se zdokonalovat jako varhaník, koncertoval). Ke studiu musel mít povolení vlády, která to vyřešila výjimkou v situaci, kdy člen akademického sboru je zároveň veden jako řádný posluchač. Studia medicíny dokončil v roce 1912, opustil své jisté postavení na univerzitě, oženil se a začal žít nový život.\n\nRoku 1913 odjel z Evropy do Afriky a z vlastních prostředků založil v Lambaréné (tehdy Francouzská rovníková Afrika, dnes Gabon) nemocnici, kterou financoval jednak z darů, jednak z prostředků, které vydělával jako varhanní virtuóz prostřednictvím koncertů, na nichž interpretoval varhanní skladby J. S. Bacha.\n\nV nemocnici, založené hluboko v pralese, byli léčeni lidé, kteří do té doby žádnou lékařskou péči neměli. Mnozí trpěli leprou, tehdy nemocí nevyléčitelnou. Během 1. světové války byli manželé Schweitzerovi vězněni ve francouzské kolonii jako Němci, tedy váleční zajatci. Peníze, které obdržel za Nobelovu cenu míru, vynaložil na vybudování vesničky pro 300 obětí lepry.\n\nJe nositelem Nobelovy ceny za mír z roku 1952.\n\n\n\n\n\n"}
{"id": "25369", "url": "https://cs.wikipedia.org/wiki?curid=25369", "title": "Pavel", "text": "Pavel\n\nPavel je mužské křestní jméno, pochází z latiny, kde \"paulus\" znamená malý , nepatrný'. Ve starém Římě se jednalo o cognomen.\n\nNásledující tabulka uvádí četnost jména v ČR a pořadí mezi mužskými jmény ve srovnání dvou roků, pro které jsou dostupné údaje MV ČR – lze z ní tedy vysledovat trend v užívání tohoto jména:\n\nZměna procentního zastoupení tohoto jména mezi žijícími muži v ČR (tj. procentní změna se započítáním celkového úbytku mužů v ČR za sledované tři roky 1999–2002) je +0,8%.\n\nV roce 2006 se podle údajů ČSÚ jednalo o 20. nejčastější mužské jméno mezi novorozenci.\n\n\n\n\n\n\n\n\n\n\nPavlíček, Pája, Pavlík, Pavli, Pavlos, Pašek\n\n\n\n\n\n\n\n"}
{"id": "25371", "url": "https://cs.wikipedia.org/wiki?curid=25371", "title": "Karel VII. Bavorský", "text": "Karel VII. Bavorský\n\nKarel VII. Albrecht Bavorský (6. srpna 1697 Brusel – 20. ledna 1745 Mnichov) byl císař Svaté říše římské v letech 1742–1745.\n\nNarodil se jako syn bavorského kurfiřta Maxmiliána II. a Terezy Sobieské, z matčiny strany byl tedy vnukem polského krále Jana III. Sobieského. Roku 1699, po smrti svého staršího nevlastního bratra Josefa Ferdinanda, se stal dědicem bavorského vévodství. Ve válce o španělské dědictví byl zajat rakouským vojskem a odveden na výchovu do jezuitského gymnázia. Po skončení války pobýval v Itálii a pomáhal v bojích o Bělehrad.\n\nV říjnu 1722 se ve Vídni oženil s Marií Amálií Habsburskou, mladší dcerou císaře Josefa I. V roce 1726 se stal jako Karel I. Albert nástupcem svého otce a po smrti císaře Karla VI. neuznal Pragmatickou sankci a postavil se proti Marii Terezii. V rámci válek o rakouské dědictví uchvátil vojensky část rakouského dědictví Habsburků včetně Království českého. Francouzské vojsko pod velením maršála de Saxe dobylo 26. listopadu 1741 Prahu a Karel Albrecht se dne 9. prosince 1741 nechal provolat protikrálem (korunovační klenoty byly ukryty ve Vídni) jako Karel III. Legálním králem českým byla od roku 1740 Marie Terezie, nicméně značná část české šlechty vzdala Karlu Albrechtovi 19. prosince hold. V lednu 1742 byl – za podpory francouzských vojsk – zvolen císařem jako Karel VII. a ve Frankfurtu nad Mohanem korunován svým bratrem, kolínským arcibiskupem a kurfiřtem Klementem Augustem. Po několika porážkách v roce 1744 a znovudobytí uchvácených území (včetně Království českého), jakož i Bavorska vojsky Marie Terezie však fakticky byl císařem bez území (neměl oporu ani v jedné části monarchie a musel uprchnout i z Bavorska). Jeho nástupce v Bavorsku, syn Maxmilián III., se vzhledem k rakouské vojenské převaze vzdal císařských ambicí a v dubnu 1745 uzavřel s Marií Terezií mír.\n\nManželka Marie Amálie Habsburská:\n\n"}
{"id": "25376", "url": "https://cs.wikipedia.org/wiki?curid=25376", "title": "Bělečský písník", "text": "Bělečský písník\n\nPřírodní památka Bělečský písník (ev. č. 822) se nachází asi 3 km východně od krajského města Hradec Králové, 3 km západně od města Třebechovice pod Orebem. Jedná se o bývalý písník se širším okolím na západním okraji obce Běleč nad Orlicí. Správa AOPK Pardubice. Celá plocha je oplocená (zákaz vstupu) a v soukromých rukou. Výměra je 2,97 ha. Vyhlášena byla dne 23. 8. 1983.\n\nBělečský písník je velmi bohatou sekundární lokalitou, vzniklou původně devastační činností člověka v přírodě. Vlivem vhodných podmínek a malé konkurenci ostatních druhů rostlin v počátečním stadium rozvoje umožnila tato činnost vývoj rostlinných společenstev, vázaných v krajině na chudé rašelinné půdy. Na zamokřeném dně bývalého písníku došlo k rozvoji rašelinných společenstev s vysokou koncentrací chráněných a ohrožených druhů rostlin.\n\nPodkladem jsou říční písky mladopleistocenního a holocénního toku Orlice. Lokalita vznikla uměle po odtěžení části písečných náplavů.\n\nNa písčitých okrajích vodní plochy prosperuje rosnatka okrouhlolistá (\"Drosera rotundifolia\") a plavuňka zaplavovaná (\"Lycopodiella inundata\"), v tůňkách po těžbě písku rdest alpský (\"Potamogeton alpinus\"). Rostou zde také bělolist rolní (\"Logfia arvensis\") a bělolist nejmenší (\"Logfia minima\"), plavuň vidlačka (\"Lycopodium clavatum\"), smldník bahenní (\"Peucedanum palustre\"), potočnice lékařská (\"Nasturtium officinale\"), mrvka myší ocásek (\"Vulpia myuros\"), nahoprutka písečná (\"Guepinia nudicaulis\") aj. Při mykologickém průzkumu byl nalezen Lactarius scoticus, druh z okruhu ryzce kravského (\"Lactarius torminosus\"), rostoucí převážně v rašeliništích. Byl zde sbírán poprvé ve východních Čechách, stejně jako holubinka kyjonohá (\"Russula clavipes\").\n\nV písníku se rozmnožují obojživelníci, mj. blatnice skvrnitá (\"Pelobates fuscus\") a skokan skřehotavý (\"Rana ridibunda\"). Na okrajích chráněného území žijí ještěrka obecná (\"Lacerta agilis\") a užovka obojková (\"Natrix natrix\"). Hnízdí tu běžné stromové a keřové druhy ptáků – pěnkava obecná (\"Fringilla coelebs\"), pěnice černohlavá (\"Sylvia atricapilla\"), budníček menší (\"Phylloscophus collybita\") a další\n"}
{"id": "25380", "url": "https://cs.wikipedia.org/wiki?curid=25380", "title": "Betulin", "text": "Betulin\n\nBetulin, též betulinol, betulol či lupendiol, je triterpenický dvojsytný nenasycený alkohol, obsažený zejména v bílém pigmentu břízy bělokoré \"Betula pendula\" Roth. Je to bílý krystalický prášek.\nZískává se z březové kůry extrakcí chloroformem za varu.\n\nBetulin má antiflogistické (protizánětlivé, hojivé a bolest tišící) účinky.\nJeho deriváty jsou již více než deset let testovány na cytotoxickou a též anti-HIV aktivitu.\n\nPoužívá se v kosmetice jako přísada do přípravků na ošetřování kůže s pozitivním účinkem na hojení drobných ran a potlačování zánětů kůže. Slouží také pro přípravu kyseliny betulinové.\n"}
{"id": "25382", "url": "https://cs.wikipedia.org/wiki?curid=25382", "title": "Saratov", "text": "Saratov\n\nSaratov ( ) je město v evropské části Ruska, na pravém břehu Volgogradské přehradní nádrže na řece Volze, asi 750 km jihovýchodně od Moskvy. Je správním střediskem Saratovské oblasti. Žije zde obyvatel.\n\nSlovo Saratov pochází z tatarského \"Sary Tau\", což je česky „Žlutá hora“. Sídlo bylo založeno roku 1590, v době, kdy car Fjodor I. Ivanovič dobyl rozsáhlé oblasti jižního Povolží. V zimě 1613/1614 město shořelo; nové sídlo bylo vybudováno na opačném, tj. levém břehu Volhy (v místě dnešního města Engels), odkud bylo roku 1674 carským příkazem přeneseno opět na pravý břeh. Na město byl Saratov povýšen roku 1708, v 19. století se stal významným přístavem a jeho význam ještě více vrostl po zavedení železnice z Tambova a Moskvy v roce 1871.\n\nBěhem sovětské éry se stal Saratov sídlem kraje (posléze oblasti, 1936) a také uzavřeným městem, kam byl cizincům zapovězen přístup (do rozpadu SSSR v roce 1991).\n\nSaratov rychle vyrostl během 19. století a na začátku 20. století byl třetím nejlidnatějším ruským městem; dnes spadl na patnáctou příčku.\n\nPočátkem 20. století žila v Saratově a v okolí silná německá menšina, a to v počtu 800 000 (v celé oblasti). Po napadení SSSR Německem byli povolžští Němci deportováni hlavně na Sibiř a do Kazachstánu; sovětský režim jim již neumožnil vrátit se zpět.\n\nV současné době zde v nevelkých menšinách žijí Kazaši, Ukrajinci a Tataři.\n\nVelmi významným odvětvím průmyslu je zde výroba skla, převážně technického; dále se zde vyrábí chemické a petrochemické výrobky. Na výrobu skla a chemických výrobků navazují továrny na výrobu strojů, hlavně letadel, motorů a energetických zařízení - především pro armádu, jelikož Saratov má velice významnou strategickou polohu.\n\nMěsto leží na křižovatce železničních tratí z Moskvy do Kazachstánu a z jižního Ruska a Volgogradu do Samary, Kazaně a dále na Ural. Hlavní nádraží \"Saratov-1\" je nejvzdálenější stanicí, kam lze bez přestupu (jednou týdně) dojet vlakem z Prahy. Funguje zde také mezinárodní letiště; kromě toho je Saratov nadále důležitým říčním přístavem.\n\nMěstskou dopravu zajišťují tramvaje (od r. 1908; 11 linek), trolejbusy (od 1952; 11 linek), autobusy a od konce 90. let také maršrutky. Stavba metra, zamýšlená v 80. letech 20. století, nebyla realizována.\nVe městě sídlí množství muzeí, galerií a dalších institucí; nevýznamnější je Radiščevovo muzeum umění. První kamenné divadlo zde bylo otevřeno již roku 1903.\n\nSaratov patří k předním střediskům vědy a vysokého školství v celé Ruské federaci – ve městě sídlí mnoho vědeckých a univerzitních institucí, včetně šesti ústavů Ruské akademie věd.\n\nKromě těchto rodáků zde žil mj. spisovatel Michail Bulgakov, politik, žurnalista a zakladatel strany Eserů Viktor Černov, atentátník na Stalina Pjotr Tavrin-Šilo a studoval zde kosmonaut Jurij Gagarin.\n\n\n"}
{"id": "25387", "url": "https://cs.wikipedia.org/wiki?curid=25387", "title": "Seznam měst v Rusku", "text": "Seznam měst v Rusku\n\nTato stránka obsahuje seznamy měst Ruské federace – přehled podle počtu obyvatel a abecední seznam vybraných měst.\n\nNásledující tabulka představuje města s více než 200 000 obyvatel (bez aglomerací) podle sčítání z roku 2010. Data pocházejí jednak ze sčítání lidu 12. ledna 1989 a 9. října 2002 a dále dle uvedených referencí.\n"}
{"id": "25398", "url": "https://cs.wikipedia.org/wiki?curid=25398", "title": "Hřích", "text": "Hřích\n\nHřích (ze stsl. \"grěch\", chyba, hřích) je náboženský pojem, který původně znamenal zbloudění, omyl, chybu, také ve smyslu urážky božstev. V biblických náboženstvích, v křesťanství, v judaismu a islámu, vyjadřuje hřích přesvědčení, že špatné jednání, hanebnost, zločin nezakládá jen vinu mezi lidmi, nýbrž znamená (také) porušení smlouvy (zákona) a řádu stvořeného světa a tím i vzpouru proti Bohu například sebevražda. Tomáš Halík definuje hřích jako „odcizení vůči Bohu i lidem i sobě samému, svému nejvlastnějšímu určení“. Dle Tomáškova katechismu je hřích: \"\"vědomé a dobrovolné přestoupení zákona Božího\"\".\nHřích obvykle označuje jednotlivé, vědomé a úmyslné rozhodnutí či jednání (nebo také nečinnost, myšlenku, projev apod.) proti Bohu a proti lidem. Pokud je navíc věcně závažné, je to podle křesťanské morálky těžký hřích, který člověka vylučuje z Božího společenství, kdežto ve věcech méně závažných nebo u jednání, které nebylo plně vědomé a svobodné, jde o hřích lehký nebo také všední. Podobné rozlišení lze nalézt i v judaismu, který používá rozdílné výrazy \"chet\" (חֵטְא), \"avon\" (עָוֹן) či \"peša\" (פֶּשַׁע), a v islámu. Zejména v protestantismu se slovem hřích někdy označuje i celková situace člověka, který je hříchem od Boha oddělen („hříšnost“) a potřebuje tedy jeho zvláštní pomoc, milost. V podobném smyslu se v křesťanských církvích mluví také o „dědičném“ nebo „prvotním hříchu“. „Cizím hříchem“ se člověk může provinit, když jiného k hříchu navádí, schvaluje ho nebo se mu nepokusí zabránit. Evangelista Matouš jmenuje také věčný hřích („hřích proti Duchu svatému“), tedy odpad od víry.\n\nOdpovídající řecký výraz \"hamartéma\" (αμαρτημα), podobně jako hebrejské slovo \"chet\" (חֵטְא), znamenalo původně zbloudění, omyl, chybu. Ve starších pohanských společnostech se hříchem rozumělo také pochybení ve vztahu k božstvům. Latinské \"peccatum\" (\"pecco\" od \"ped-cos\", kulhavý) patrně znamenalo chybu při oběti, zvíře s vadou; „hřešit“ ve starší češtině znamenalo klít, proklínat. Teprve s postupným rozvíjením lidské subjektivity, s posilováním osobní svobody a odpovědnosti a se vznikem monoteistických náboženství se začal hřích chápat jako osobní a vnitřní provinění a náboženství se začalo spojovat s morálkou v našem smyslu slova. Provinění vůči člověku se začalo chápat i jako hřích proti Bohu. Tuto proměnu lze sledovat v Bibli.\n\nPro Starý zákon je základním hříchem porušení smlouvy, „nevěra“ vůči Hospodinu, úcta prokazovaná jiným bohům a modlám (např. ).\n\nKromě toho však podle Starého zákona dostal člověk už při Stvoření první příkaz a zákaz (; ) a jen svou neposlušností si způsobil, že musí zemřít (). S Noemem (), s Abrahámem (Gn 17) i s Mojžíšem (Ex 20 a násl.) Hospodin uzavřel smlouvy, které ovšem Izrael opakovaně porušil a neplnil, čímž se prohřešil proti Hospodinu. Hřích tak znamená zneužití lidské svobody a porušení smlouvy a zákona. Netýká se jen vztahu k Hospodinu a nespočívá jen v porušení výslovného zákazu, ale vzniká i lhostejností vůči slabším ve společnosti: „Hledejte právo, zakročte proti násilníkovi, dopomozte k právu sirotkovi, ujměte se pře vdovy.“ ()\n\nNestačí jednat tak, jak jednají druzí, ale od každého Izraelce se vyžaduje, aby sám dokázal posoudit, co je a není hřích: „Nepřidáš se k většině, když páchá ničemnosti.“ () K tomu ovšem potřebuje pomůcku, což je Tóra se svými přikázáními. Židovští učenci pak rozpracovali tuto myšlenku do systému detailních příkazů.\n\nPodle Matoušova evangelia přišel Ježíš na svět, aby „vysvobodil svůj lid z jeho hříchů“ (), to znamená obnovil jeho vztah k Hospodinu, a Ježíš skutečně „odpouští hříchy“ (např. ). To neznamená, že by tím pojem hříchu nějak oslabil, ale přílišné soustředění na jednotlivé předpisy a hříchy v tomto smyslu začalo bránit tomu, k čemu měl pojem hříchu sloužit. Ježíš předně odmítá představu znečištění něčím vnějším: „Ne co vchází do úst znesvěcuje člověka, ale co z úst vychází, to člověka znesvěcuje.“ (). Hřích vzniká „v srdci“. Za druhé Ježíš odmítá představu, že by nemoc nebo postižení mohlo být trestem za hřích: nezhřešil ani slepý člověk ani jeho rodiče (). \"Bible 21\" překládá volně: \"Nejde o to, zda zhřešil on, nebo jeho rodiče, ale aby na něm byly zjeveny Boží skutky.\" Hřích není na člověku vidět a jen Bůh o něm ví, takže jen Bůh jej může také soudit ().\n\nHlavní téma Ježíšova kázání i působení je ale „záchrana“ nebo „vykoupení“, totiž možnost, jak se z uzavřeného kruhu hříchů dostat. Evangelia ji nazývají „obrácení“ nebo „pokání“ a přirovnávají k odpuštění dluhu (). „Tuto překážku pak prolomila smrt a vzkříšení Ježíše Krista“ (1Jan 3,5 a další). Pavel z Tarsu přirovnává stav člověka, který ví, co by měl a neměl, ale není schopen to dodržet, k „otroctví“ a v návaznosti na Starý zákon mluví o „smrti“. „Je ale možné přijmout Boží milost a namísto věčné smrti získat spásu“ (). Jinde dokonce říká, že hřích je důsledek zákona: bez příkazů a zákazů by nebyly ani hříchy. V Prvním listu Korintským píše o lásce, která je protikladem hříchu a ukazuje i její praktické důsledky (). Nicméně se i v jeho listech objevují různé pomůcky, jak rozpoznat hřích – zejména seznamy neřestí (; aj.).\n\nKřesťanská církev se hlásí k tomuto odkazu Starého i Nového zákona, nesmírně rozsáhlá křesťanská literatura však svědčí o tom, jak obtížné je se s ním vyrovnat. Velcí myslitelé a světci vždy znovu objevují, že poselství pokání a lásky je vlastně jednoduché a znamená skutečnou svobodu. Sv. Augustin popisuje člověka ve hříchu slovy: „člověk zakřivený sám do sebe“ (\"homo incurvatus in se\"), tedy uzavřený a neschopný navazovat vztahy s lidmi i s Bohem, takže nemůže plnit přikázání lásky. Sv. Tomáš Akvinský píše, že „hřích není nic jiného než zlý lidský čin“ (\"peccatum est nihil aliud, quam actus humanus malus\") a dodává, že „teologie v něm vidí zejména urážku vůči Bohu“. Martin Luther v dopise úzkostlivému Melanchthonovi dokonce radil „Hřeš silně, ale ještě silněji věř a raduj se v Kristu“. Nicméně vážná starost o dobrý život svěřených lidí a špatné zkušenosti vedou znovu a znovu k vypracovávání podrobnějších návodů, jak se hřích pozná, a chtě nechtě tak opět soustřeďují hlavní pozornost na hřích a zákon.\n\nVstupem do všech křesťanských církví je obřad křtu, často chápaný jako svátost, s názornou a již biblickou symbolikou očišťování vodou, které znamená odpuštění hříchů. Ke křesťanské tradici též patří víra, že upřímná a účinná lítost, vyznání hříchů a pokání jsou cestou k odpuštění hříchů. V katolické církvi se tato tradice vyvinula v ústní zpověď v rámci svátosti smíření, v různých větvích křesťanství včetně katolictví existují též různé formy veřejné zpovědi, buď osobní a konkrétní, nebo obecné a společně recitované. Některé evangelikální církve spojují osvobození od hříchu s vyznáním víry na základě doslovného výkladu věty „Kdo vyzná svými ústy Ježíše jako svého pána, bude spasen“ ().\n\nZákladní dělení hříchů je na hříchy lehké a hříchy těžké. Vedle tohoto dělení se rozlišují:\n\n\nIslám rozlišuje trojí úroveň hříchů, lehké, těžké a hříchy nevěry a odpadlictví, které nebudou odpuštěny. Hřích vyžaduje odpovídající trest. Islám nezná pojem prvotního či dědičného hříchu, ani pojem spásy a vykoupení.\n\nJako metafora se slovo hřích užívá například ve spojení „hřích mládí“ a znamená pochybení nebo pošetilost, kterou lze omluvit mladým věkem. V triviálním významu se někdy mluví i o „hříchu“ proti dobrému vkusu nebo dokonce dietě.\n\n\n\n"}
{"id": "25399", "url": "https://cs.wikipedia.org/wiki?curid=25399", "title": "Nezaměstnanost", "text": "Nezaměstnanost\n\nNezaměstnanost je stav, kdy dochází k nerovnováze na trhu práce, poptávka po pracovních místech je vyšší než nabídka práce. Obecně se (dle metodiky Mezinárodní organizace práce) za nezaměstnaného považuje osoba, která:\n\nZa vážný ekonomický problém je považována dlouhodobá nezaměstnanost, kdy nezaměstnaný nemá práci déle než 1 rok. V takovém případě je velmi těžký návrat zpět do práce.\n\nMíra nezaměstnanosti je pak podíl nezaměstnaných ke všem osobám schopným pracovat (tedy i zaměstnaným a nezaměstnaným) formula_1 neboli formula_2, kde:\nV praxi se přesnost takového měření těžko zajišťuje, každá metoda má své nedostatky.\n\nV České republice jsou zjišťovány dva ukazatelé míry nezaměstnanosti - obecná a registrovaná.\nJedná se o ukazatel míry nezaměstnanosti zjišťovaný Českým statistickým úřadem. Tato míra je vypočítána na základě výběrového šetření pracovních sil - vychází tedy z reprezentativního vzorku společnosti.\n\nTento ukazatel je v kompetenci Ministerstva práce a sociálních věcí. Je vypočítáván na základě údajů úřadů práce.\n\nNezaměstnanost může být také rozlišována jako:\n\nPřirozená míra nezaměstnanosti je nejnižší dlouhodobě udržitelná míra nezaměstnanosti odpovídající potenciálnímu produktu. Její výše je pro každou ekonomiku jiná a nelze ani říci, že by tato míra byla žádoucí – je prostě přirozená. V přirozené míře tedy není zahrnuta cyklická nezaměstnanost. Míra nezaměstnanosti v ekonomice fluktuuje okolo přirozené míry nezaměstnanosti díky hospodářským cyklům (v recesi je míra nezaměstnanosti vyšší než je přirozená míra nezaměstnanosti).\n\nMilton Friedman a Edmund Phelps, kteří se tímto problémem v šedesátých letech zabývali, obdrželi za svou práci Nobelovu cenu za ekonomii, přičemž vývoj této koncepce je uváděn jako hlavní důvod jejich ocenění. Zjednodušený souhrn pojmu zní: “Přirozená míra nezaměstnanosti, když je ekonomika v ustáleném stavu plné zaměstnanosti, je podíl nezaměstnané pracovní síly.” Jinými slovy, tento koncept objasňuje, že ekonomický termín “plná nezaměstnanost” neznačí nulovou nezaměstnanost. Představuje hypotetickou míru nezaměstnanosti odpovídající hospodářským cyklům na dlouhodobé úrovni. Tato úroveň je v souladu s hospodářskými cykly, pokud neexistují různé dočasné frikce, například neúplná úprava cen na trzích práce a zboží. Přirozená míra nezaměstnanosti tedy odpovídá míře nezaměstnanosti převládající v \"klasickém pohledu\" na definici pojmu.\n\nPřirozená míra nezaměstanosti je určována hlavně ze strany nabídky ekonomiky, tedy výrobními možnostmi a ekonomickými institucemi. Pokud tyto institucionální rysy zahrnují trvalé nesoulady na trhu práce nebo skutečné rigidity mezd, může přirozená míra nezaměstnanosti představovat nedobrovolnou nezaměstnanost. Přirozená míra nezaměstnanosti je kombinací frikční a strukturální nezaměstnanosti, která přetrvává v efektivní, rozvíjející se v ekonomice, když jsou trhy práce a zdrojů v rovnováze.\n\nVýskyt poruch (např. cyklické posuny v investičních náladách) způsobí, že se skutečná nezaměstnanost bude neustále lišit od přirozené míry, a bude částeně určována agregovanými poptávkovými faktory. Důsledkem politky je, že přirozdefienou míru nezaměstnanosti nelze trvale snížit pomocí politik řízení poptávky (včetně měnové politiky), ale že takové politiky mohou hrát roli při stabilizaci změn skutečné nezaměstnanosti. Snížení přirozené míry nezaměstnanosti musí být podle konceptu dosaženo strukturálními politikami zaměřenými na stranu nabídky hospodářství. Podle více průzkumů se dvě až tři čtvrtiny ekonomů obecně shodují na tvrzení: ”Existuje přirozená míra nezaměstnanosti, ke které má ekonomika v dlouhodobém horizontu tendenci.”\n\nZatímco Friedrich von Hayek argumentoval tím, že pokus o vytvoření plné nezaměstnanosti může spustit nekontrolovatelnou inflaci, a Hume poznamenal již v roce 1752, že zvyšování zdroje peněz by zvyšovalo cenu práce, objevilo se roku 1968 v prezidentském projevu Miltona Friedmana, který byl již v této chvíli prezidentem Americké ekonomické asociace prohlášení týkající se přirozené míry: „V jakýkoliv moment je zde určitá úroveň nezaměstnanosti, která má vlastnost konzistence rovnováhy ve struktuře reálných mezd. Přirozená míra nezaměstnanosti je úroveň, je úroveň, která je založena na Walrianském systému obecné rovnovážné rovnice, za předpokladu, že tato rovnice zahrnuje aktuální strukturální charakteristiky práce a trhy s komoditami, včetně nedokonalostí trhu, stochastickou variabilitu v poptávce a nabídce, náklady na sběr informací o volných pracovních místech, pracovní síle, náklady na přesun/cestování atp.\" Nicméně, toto utvořilo vizi – Friedman nikdy nesepsal model, který by obsahoval všechny tyto vlastnosti. Když ilustroval myšlenku přirození míry, jednoduše použil standardní model pracovní nabídky a poptávky, který byl v podstatě stejný jako model plné nezaměstnanosti Dona Patinkinse. Zde je konkurenční pracovní trh, kde jak nabídka, tak poptávka závisí na reálné mzdě. Přirozená míra je jednoduše konkurenční rovnováha, kde se poptávka rovná nabídce. Zmínka, že přirozená míra je unikátní, je implicitní: Existuje pouze jedna úroveň celkové výroby a zaměstnanosti, která je konzistentní s rovnováhou.\n\nPodle Milotna Friedmana přirozená míra inflace vyplývá z Phillipsovy křivky. Friedman ukazuje, že při nízké míře nezaměstnanosti mají platy tendenci se zvyšovat. Dodává, že inflace by byla stejná jako zvyšující se platy a svá tvrzení doložil na základě přesvědčení, že existuje stabilní vztah mezi inflací a nezaměstnaností. Toto přesvědčení je důsledkem zásady, že nezaměstnanost by mohla být neustále redukována taktikou zvyšující se poptávky, a tedy vyšší inflace.\n\nFriedman a Phelps polemizovali nad tímto tvrzením, co se týče teoretického rozměru, tím, že zaznamenali, že pokud bude nezaměstnanost neustále nízká, některé reálné proměnné ekonomie, jako například konkrétní mzdy, by se neustále měnily. Což by muselo platit, jelikož inflace, která byla vyšší, souvisela se systematickou nestabilitou na trhu práce. Friedman také zaznamenal, že inflace mezd může eventuálně dohnat a vymezit se vůči reálným mzdám a zanechat nezaměstnanost netknutou. Proto můžeme dosáhnout nižší nezaměstnanosti pouze pokud inflace mezd a inflace očekávání je nižší než aktuální inflace. Avšak tato teorie je pouze dočasným závěrem. Eventuálně, nezaměstnanost by se vrátila do míry předurčené opravdovými faktory nezávisle na míře inflace. Soudě podle Friedmana a Phelpse, pokud je Phillipsova křivka dlouho dobu svislá, politiky zvyšující se poptávky by byly pouze příčinou inflace, ne příčinou neustále nízké nezaměstnanosti.\n\nMilton Friedman považuje chyby v předvídání za hlavní příčinu odchylek v nezaměstnanosti od její přirozené míry. Jeho dojem, že zde je unikátní Přirozená míra nezaměstnanosti, má stejnou váhu jako tvrzení, že existuje jen jediná její úroveň, u které lze plně očekávat inflaci (pokud aktuální a očekávaná inflace jsou si rovny). Edmund Phelps se oproti tomu zaměřil více na detaily týkající se struktur trhu práce a frikce, které mohou zapříčinit soubor změn v poptávce a tím dopomáhat inflaci, v případě stagnujícího očekávání, do determinování míry nezaměstnanosti. Jeho teorie také vnesly světlo mezi příčiny příliš vysoké přirozené míry nezaměstnanosti (např. proč je nezaměstnanost strukturální či klasická).\n\nHlavní kritika „přirozené míry“ je taková, že není žádný hodnověrný důkaz její existence. Jak sám Milton Friedman řekl „Nemůžeme vědět, co to ta přirozená míra je“. Hypotézy vytvářejí fundamentální předpoklad, že zde existuje jedinečná rovnovážná úroveň nezaměstnanosti. Co je důležité, Milton Friedman nikdy nesepsal určitý model přirozené míry (používá pouze jednoduchý model pracovní nabídky a poptávky). Jiní zas argumentují tím, že může existovat více rovnovážných stavů: například v důsledku hledání vedlejších ekonomických podmínek jako v modelu diamantového kokosu, což je ekonomický model vytvořený americkým ekonomem a nositelem Nobelovy ceny za rok 2010 Peterem Diamondem, nebo že by mohl spíše existovat „přirozený rozsah“ úrovně nezaměstnanosti než unikátní rovnováha.\n\n\nNezaměstnanost jako taková se vyskytuje v tržních ekonomikách. Za feudalismu měli všichni nevolníci přístup k půdě (byť ne vlastní) a potřebným nástrojům, takže mohli pracovat. Také ve starověkých i novějších formách otrokářství nenechávali majitelé otroků své otroky typicky zahálet (přinejhorším je mohli prodat někomu jinému). Centrálně řízené ekonomiky, jako v bývalém Sovětském svazu a jeho satelitech, obvykle poskytovaly práci každému občanovi, a to i za cenu přezaměstnanosti. V ČSSR existovala pracovní povinnost a trestný čin příživnictví, trestající osoby „soustavně se vyhýbající poctivé práci“. Nezaměstnanost tak byla nízká, ovšem za cenu umělé zaměstnanosti.\n\nProtože nezaměstnaní nejsou ve všech případech registrováni u vládních úřadů, oficiální statistiky nezaměstnanosti mohou být velmi nízké i v kapitalistických státech. Většina chudších zemí postrádá moderní sociální zabezpečení včetně podpory v nezaměstnanosti, takže si nezaměstnanost může dlouhodobě dovolit málokterý z jejich občanů. Lidé, kteří by v bohatých zemích zůstali bez práce, často nastupují na méně kvalifikované práce, mezi nezaměstnané se tak nezapočítají.\n\nV posledních letech se vysoká nezaměstnanost velké části mladých lidí – historicky nový jev – stává v některých jižních státech Evropské unie (Španělsko, Řecko, Itálie) nejen hospodářským, ale i sociálním problémem.\n\nJako další ukazatel se uvádí i zaměstnanost dané skupiny jako podíl zaměstnaných ku všem osobám z té skupiny. Míra zaměstnanosti ve věkové skupině 20 až 64 let je v roce 2012 v EU přibližně 68% (muži 74%, ženy 62%) s cílem dosáhnout 75%. V EU pro rok 2011 je zaměstnanost 84% při dokončeném terciárním vzdělání. Zaměstnaných na plný pracovní úvazek či jen částečný je v ČR mírně přes 5 miliónů.\n\n\n"}
{"id": "25400", "url": "https://cs.wikipedia.org/wiki?curid=25400", "title": "Hydrazin", "text": "Hydrazin\n\nHydrazin (systematický název diazan) je anorganická sloučenina dusíku s vodíkem. Je to bezbarvá kapalina slabého čpavého zápachu, podobného čpavku, jedovatá, silně zásaditá, tedy žíravá. Připravuje se reakcí vodného roztoku amoniaku s roztokem chlornanových solí, např. chlornanu sodného podle rovnice\n\nFyzikální vlastnosti hydrazinu jsou velmi podobné vodě (viz infobox), chemické jsou však velmi odlišné. S vodou tvoří krystalický monohydrát, NH.HO.\n\nNejvíce hydrazinu se spotřebuje jako palivo v raketových motorech. Používá se jako jednosložková pohonná látka (monopropelant), kde se využívá jeho rozkladu na vodík a dusík na katalyzátorech podle rovnice\n\nnebo jako jedna ze složek dvousložkové pohonné látky (bipropelantu), přičemž jako okysličovadlo se nejčastěji používá oxid dusičitý; spalování probíhá dle rovnice\n\nSměs hydrazinu s oxidem dusičitým je hypergolická, tj. uvedená reakce započne automaticky po smíchání obou složek pohonné látky. Proto při použití této směsi jsou raketové motory jednodušší, neboť nepotřebují zážehový systém. Méně často se jako okysličovadlo používá dýmavá kyselina dusičná nebo kapalný kyslík.\n\nVzhledem k vysokému bodu varu hydrazinu se jedná o tzv. skladovatelnou pohonnou látku (na rozdíl např. od kapalného vodíku). Na druhou stranu je nevýhodou jeho vysoký bod tání; proto se často používá jeho směsi s dimethylhydrazinem, která se nazývá Aerozin-50 a tuhne hluboko pod bodem mrazu.\n\nV červnu 2011 byl Evropskou agenturou pro chemické látky zařazen na kandidátský seznam látek vzbuzující mimořádné obavy.\n\nHydrazin je vysoce toxický a nebezpečně nestabilní ve své bezvodé formě. Při expozici vyšším dávkám se může dostavit podráždění očí, nosu a hrdla, závratě, nevolnost, bolest hlavy a nebo kóma. Akutní expozice poškozuje játra, ledviny a centrální nervový systém. Tekutý je žíravý a způsobuje dermatitidu při kontaktu s kůží člověka nebo zvířete. Poškození plic, jater, sleziny a štítné žlázy byly nahlášeny u zvířat s chronickou expozicí hydrazinu vdechováním.\n\n"}
{"id": "25403", "url": "https://cs.wikipedia.org/wiki?curid=25403", "title": "Anorganická chemie", "text": "Anorganická chemie\n\nAnorganická chemie je obor chemie, který se zabývá studiem tvorby, složením, strukturou a reakcemi chemických prvků a jejich sloučenin s výjimkou většiny sloučenin uhlíku a některých sloučenin křemíku, o které se zajímá organická chemie. V dnešní době, ale dochází k postupnému prolínání anorganické chemie a organické chemie a oba obory se souhrnně nazývají syntetická chemie.\n\nAnorganická sloučenina je chemicky čistá látka, která se skládá z atomu nebo skupiny atomů s kladným nábojem (nejčastěji kovu) a atomu nebo skupiny atomů se záporným nábojem (obvykle nekovu). Anorganické sloučeniny jsou v pevném stavu elektroneutrální, ale v roztoku se polární a iontové anorganické sloučeniny obvykle rozpadají na ionty, které nesou náboje. Kladný atom nebo skupina atomů se nazývá kationt a záporný atom nebo skupina atomů se nazývá aniont. Velká část anorganických sloučenin - soli - je tvořena právě ionty.\n\nDefinice anorganické sloučeniny není jednotná a vzhledem k tomu, že se anorganická a organická chemie stále více prolínají nelze již dnes ani tuto definici vytvořit. K základnímu rozdílu však stále patří rozlišování anorganických a organických sloučenin uhlíku a křemíku. K anorganickým sloučeninám uhlíku patří oxid uhelnatý, oxid uhličitý, sirouhlík, některé karbidy, uhličitany a kyselina uhličitá. K anorganickým sloučeninám křemíku patří oxid křemičitý, silicidy, kyselina křemičitá, křemičitany a polykřemičitany. Všechny ostatní sloučeniny těchto dvou prvků se řadí k organickým (u uhlíku to jsou zejména uhlovodíky a u křemíku silikony). Jako příklad typických anorganických sloučenin, o které se zabývá organická chemie, slouží fosfazeny (sloučeniny dusíku a fosforu, tvořící šestičetné kruhy).\n\nVlastnosti anorganických sloučenin jsou velmi ovlivňovány druhem vazby, která je přítomná mezi částicemi sloučeniny. Sloučeniny se dělí na amorfní, které nemají pravidelnou krystalickou strukturu (díky tomu nelze určit teplotu tání - látka postupně měkne), je to například sklo (přetavený oxid křemičitý SiO), a krystalické, které mají pravidelnou krystalickou strukturu (látky mají teplotu tání), je to například sůl NaCl (chlorid sodný). Tyto dva typy látek obsahují různé druhy vazeb:\n\nIontové krystaly jsou složeny z iontů, mezi kterými působí elektrostatické přitažlivé síly. Za normálních podmínek jsou tyto látky pevné, s vysokými teplotami tání (v řádech set stupňů) a varu (i přes tisíc stupňů), jsou křehké (při úderu kladivem se rozpadají na prášek), v pevném stavu nevedou elektrický proud, ale v roztoku nebo v tavenině ano (ionty se pohybují a předávají nebo odebírají elektrony elektrodám), jsou rozpustné v polárních rozpouštědlech. Mezi tyto látky patří většina solí, které jsou iontového charakteru - NaCl.\n\nKovalentní krystaly jsou tvořeny atomy propojenými kovalentními vazbami do prostorové sítě. Takovéto látky jsou pevné (v tahu), tvrdé (mají velkou tvrdost), křehké (dají se drtit kladivem), vysoké teploty tání (tisíc a více stupňů) a varu (několik tisíc stupňů) a jsou nerozpustné v polárních i nepolárních rozpouštědlech. Mezi tyto látky patří diamant (alotropická modifikace uhlíku) a křemen (forma oxidu křemičitého).\n\nMolekulové krystaly jsou tvořeny molekulami, které jsou vzájemně poutány slabými vazebnými interakcemi (např. Van der Waalsovy síly, vodíkový můstek, …). Takovéto látky mají nízké teploty tání a varu (za normální teploty jsou některé kapaliny a většina plyny), některé jsou nepolární a rozpouští se v nepolárních rozpouštědlech a některé jsou polární a rozpouští se v polárních rozpouštědlech. Nejznámějším zástupcem je voda.\n\nKovové krystaly jsou tvořeny kovovými vazbami, které mají v krystalické mřížce pevně vázané atomy a valenční elektrony se v takovémto krystalu pohybují volně jako tzv. elektronový plyn. Tento druh krystalů je kujný a tažný (může měnit tvar), vede teplo a elektrický proud (právě díky volným valenčním elektronům), mají vyšší teploty tání a varu (v řádech set stupňů) a jsou různě reaktivní. Tyto krystaly se vyskytují u kovových prvků - Ag, Cu, Au.\n\nVrstevnaté krystaly jsou přechodem mezi kovalentními a molekulovými krystaly. Ve vrstvách jsou vazby kovalentní a mezi vrstvami jsou pouze slabé přitažlivé interakce. Tyto sloučeniny jsou měkké (lehce se odírají), křehké (snadno se lámou se a drtí), většina vede elektrický proud (díky slabým vazbám mezi vrstvami mají volné elektrony), ale ne teplo, mají vysoké teploty tání a varu (v řádech tisíců stupňů). Nejznámější příklad je grafit (alotropická modifikace uhlíku).\n\nZákladní anorganické „sloučeniny“ jsou prvky, které tvoří celý základ chemie. Některé prvky se díky své konfiguraci valenční sféry slučují do molekul, nejčastěji tvořené dvěma atomy - dusík N, kyslík O, vodík H, fosfor P, síra S. Právě tyto atomy, které patří převážně do nekovových prvků mají schopnost tvořit anorganické sloučeniny v pravém slova smyslu. Dojde k rozštěpení molekuly na atomy nebo radikály a reakcí s jiným nekovem nebo kovem.\n\nPrvním typem anorganických sloučenin jsou dvou až tříprvkové sloučeniny, které tvoří především kovalentní sloučeniny, nerozpustné ve vodě, s vysokými teplotami tání a varu (pevné látky), některé nevedou elektrický proud, ale některé patří k velmi dobrým vodičům elektrického proudu. Tyto sloučeniny se běžně nachází v přírodě a tvoří základ získávání kovů z jejich rud. V podstatě se jedná o sloučeniny, které vznikly přímým sloučením prvků, popřípadě skupiny a prvku, ne vždy to ale lze v praxi provést. Jde především o oxidy a sulfidy, stejně tak však do této skupiny patří také fosfidy, nitridy, boridy, silicidy, selenidy, iontové hydridy, peroxidy, hydroxidy, kyanidy, rhodanidy, halogenidy, a mnoho dalších.\n\nDruhým typem anorganických sloučenin jsou dvou až tříprvkové sloučeniny, které tvoří především molekulové sloučeniny. Tyto látky jsou dobře až velmi dobře rozpustné ve vodě a jiných polárních rozpouštědlech, mají nízké teploty tání a varu (plyny nebo kapaliny), nevedou elektrický proud, ale v roztoku ano. Tyto látky se většinou nenachází volně v přírodě, ale když už se v ní vyskytují, tak ve velkém množství. Do této skupiny patří kovalentní hydridy (halogenovodíky, voda, peroxid vodíku, amoniak, fosfan, kyanovodík a další) a kyslíkaté kyseliny a polykyseliny (kyselina sírová, kyselina dusičná, kyselina dusitá, kyselina chloristá, kyselina chromová, kyselina manganistá, kyselina fosforečná, kyselina disírová a mnoho dalších…).\n\nTřetím typem anorganických sloučenin jsou dvou až tříprvkové sloučeniny, které tvoří především iontové sloučeniny. Tyto látky jsou obecně dobře až velmi dobře rozpustné ve vodě (ne všechny) a jiných polárních rozpouštědlech, mají vysoké teploty tání a varu (pevné látky), nevedou elektrický proud, ale v roztoku a tavenině ano. Tyto látky se v přírodě jako minerály a jsou z velké části rozpuštěny v mořích a oceánech. Do této skupiny patří soli, hydrogensoli, zásadité soli a hydráty solí (chlorid sodný, dusičnan draselný, hydrogensíran vápenatý, hydrogensíran hořečnatý, pentahydrát síranu měďnatého a velmi mnoho dalších…).\n\nPrvním a nejjednodušším způsobem tvorby anorganických sloučenin je syntéza z prvků - tzv., skladné reakce. Této reakci je většinou nutno dodat velkou aktivační energii, ale po jejím rozběhnutí běží dále obvykle sama. Je také obvykle spojena s velkým výtěžkem energie. Látky takto vzniklé jsou pevné, kapalné i plynné, elektrický proud nevedou, ale v roztoku některé ano, většinou jsou to látky nerozpustné ve vodě, ale některé se rozpouští. K těmto látkám patří například voda, amoniak, halogenovodíky, oxidy, sulfidy, většina halogenidů.\n\nDruhým a značně obtížnějším způsobem tvorby anorganických sloučenin je rozklad složitějších sloučenin na sloučeniny jednodušší, popř. na prvky - tzv., rozkladné reakce. Těmto reakcím se musí dodat velká aktivační energii a celkový průběh reakce je endotermický. Látky takto vzniklé jsou pevné, kapalné i plynné, elektrický proud nevedou (kovy vedou), ale v roztoku některé ano, většinou jsou to látky nerozpustné ve vodě, ale některé se rozpouští. K těmto látkám patří například oxid vápenatý, oxid uhličitý, vodík, prvky.\n\nTřetím a ne příliš náročným způsobem tvorby anorganických sloučenin je záměna atomu nebo skupiny atomů za jiný atom nebo skupinu atomů - tzv., substituční reakce. Těmto reakcím se obvykle nemusí nemusí dodávat aktivační energie a celkový průběh reakce je exotermický. Látky takto vzniklé jsou pevné, kapalné i plynné, elektrický proud nevedou, ale v roztoku většinou vedou, většinou jsou to látky rozpustné ve vodě, ale některé se rozpouští. K těmto látkám patří všechny soli vzniklé neutralizací kyselin hydroxidem, oxidem, či přímou reakcí s kovem.\n\n"}
{"id": "25409", "url": "https://cs.wikipedia.org/wiki?curid=25409", "title": "Monoid", "text": "Monoid\n\nV algebře je monoid algebraická struktura s jednou asociativní binární operací a neutrálním prvkem. Je to tedy grupoid, jehož operace je asociativní a který má neutrální prvek.\n\nMonoid je grupoid (M; ·), tedy množina \"M\" s binární operací „·“ : \"M\" × \"M\" → \"M\", a těmito axiomy:\nNěkdy se uvádí i následující axiom plynoucí však z definice binární operace.\n\nMonoid tak je vlastně pologrupa s neutrálním prvkem.\n\nPokud bychom doplnili tyto axiomy o existenci inverzních prvků, byla by tato struktura grupou.\n\nMonoid, jehož operace je také komutativní se nazývá komutativní monoid, nebo Abelovský monoid.\n\n\nO dvou monoidech (M; ·) a (M'; ∗) řekneme, že jsou homomorfní jestliže existuje zobrazení (homomorfismus) \"f\": M → M' takové, že:\n\nJe-li zobrazení mezi dvěma monoidy bijektivní a je to homomorfismus, říkáme, že tyto dva monoidy jsou izomorfní.\n\nV teorii kategorií je monoid objekt v monoidální kategorii se dvěma morfismy (v kategorii funktorů přirozenými transformacemi) formula_1 splňující formula_2, formula_3 a formula_4.\nMorfismus formula_5 je morfismem mezi monoidy, pokud formula_6 a formula_7.\nMonoidy v kategorii Set známé z algebry jsou příkladem kategorických monoidů, neboť Set s operací formula_8 a terminálním prvkem tvoří monoidální kategorii.\n\n"}
{"id": "25414", "url": "https://cs.wikipedia.org/wiki?curid=25414", "title": "Magnetar", "text": "Magnetar\n\nMagnetar je neutronová hvězda s extrémně silným magnetickým polem. Rozpad nestabilní kůry doprovází mohutné emise vysokoenergetického elektromagnetického záření, především rentgenového a gama záření.\n\nTeoreticky tyto objekty předpověděli Robert Duncan a Christopher Thompson v roce 1992. Během následujícího desetiletí byla magnetarová hypotéza široce akceptována jako možné fyzikální vysvětlení pozorovaných objektů jako jsou SGR (\"Soft gamma repeater\" – zdroj opakovaných záblesků měkkého gamma záření) a AXP (\"Anomalous X-Ray Pulsar\" – nepravidelný zábleskový zdroj rentgenového záření).\nPrvní magnetar detekovala v roce 1998 Chryssa Kouveliotou z Marshallova kosmického letového centra v NASA.\n\nKdyž se supernova zhroutí do neutronové hvězdy, síla jejího magnetického pole dramaticky vzroste. Duncan a Thompson vypočítali, že magnetické pole neutronové hvězdy, běžně dosahující ohromných 10 T, může za jistých okolností narůst ještě více, na více než 10 T. Takovou vysoce magnetickou neutronovou hvězdu nazýváme magnetar.\n\nVe vnějších vrstvách magnetaru, které se skládají z plazmatu těžkých prvků (většinou železa), může tlak vzrůst natolik, že to vede k „hvězdotřesení.“ Energie těchto seismických vibrací je extrémně vysoká a má za následek záblesk rentgenového a gama záření (gama záblesk). Astronomové takové objekty znají jako SGR.\n\nOdhaduje se, že asi desetina explozí supernovy vyústí v magnetar a ne v obvyklejší neutronovou hvězdu nebo pulsar. To se stává, jen pokud má hvězda rychlou rotaci a silné magnetické pole, ještě než vybuchne jako supernova. Předpokládá se, že magnetické pole magnetaru způsobuje konvekcí řízené dynamo horké neutronové hmoty z jádra hvězdy, které začne fungovat asi v prvních 10 sekundách života neutronové hvězdy. Pokud neutronová hvězda na počátku rotuje stejně rychle, jako je perioda konvekce, asi deset milisekund, mohou konvekční proudy působit globálně a přenášet významné množství své kinetické energie do energie magnetického pole. U pomaleji rotujících neutronových hvězd se konvekční proudy formují jen místně.\n\nŽivot magnetaru jako SGR je krátký: energie vydávaná explozemi při hvězdotřesení zpomaluje rotaci (způsobuje, že magnetary rotují mnohem pomaleji než jiné neutronové hvězdy srovnatelného věku) a oslabuje magnetické pole, takže hvězdotřesení asi po 10 000 letech utichnou. Hvězda pak ještě vyzařuje rentgenové paprsky a změní se tak v objekt nazývaný astronomy AXP. Po dalších 10 000 letech přestane vydávat i tyto záblesky. Na počátku svého života je však zdrojem obrovských vzplanutí, z nichž některá byla přímo pozorována, např. SGR 1806-20 27. prosince 2004, a s růstem přesnosti dalekohledů se očekává zaznamenání mnoha dalších.\n\nV prosinci 2004 bylo známo 4 SGR a 5 AXP a další čtyři kandidáti, u nichž se ještě vyžaduje potvrzení.\n\nMagnetické pole přes 10 GT je dost silné, aby smazalo data z kreditní karty z poloviny vzdálenosti Měsíce od Země. Malý neodymový magnet má pole kolem 1 T, Země má geomagnetické pole 30-60 mikrotesla a většinu záznamových médií lze vymazat polem 1 militesla.\n\nMagnetické pole magnetaru by bylo smrtelné na vzdálenost do 1000 km kvůli deformaci atomů v živé hmotě.\n\n"}
{"id": "25416", "url": "https://cs.wikipedia.org/wiki?curid=25416", "title": "Česká státoprávní demokracie", "text": "Česká státoprávní demokracie\n\nČeská státoprávní demokracie (zkráceně ČStD) byla politická strana vytvořená 10. února 1918 sloučením 4 dosavadních stran: Mladočechů, Lidové strany pokrokové na Moravě, Státoprávně pokrokové strany (ta vznikla sloučením Strany státoprávně radikální a radikálně pokrokové) a části České strany pokrokové (realisté). Sekretariát strany sídlil na Praze 2 v Mariánské ulici (historický název).\n\nV době válečného chaosu se Státoprávní demokracie stala téměř nadstranickým všenárodním reprezentantem – tomu odpovídalo i zastoupení v Národním výboru. Mezi hlavní představitele této strany patřili Karel Kramář, Alois Rašín, Přemysl Šámal (šéf Maffie) či Jaroslav Preiss (později šéf Živnobanky).\n\nČeská státoprávní demokracie vznikla sloučením stran Mladočechů, Lidové strany pokrokové na Moravě, Státoprávně pokrokové strany a Pokrokové strany. Hlavní jednání o sjednocení vedl JUDr. Karel Kramář. Výbor Státoprávně pokrokové strany se 9. února 1918 ujednal o přejmenování strany v případě přistoupení dalších jednaných stran. Nová strana tak vznikla 10. února, kdy byla oficiálně ustavena.\n\nNová strana ideologicky spojovala politické strany, které aktivně usilovaly o samostatný česko-slovenský stát nezávislý na Rakousku-Uhersku. Tento akt podnítila vrcholící první světová válka, jejíž průběh dával naději nacionálním hnutím. ČStD se propagovala jako slovanská strana. Mezi prvními politickými celky hlásala cíl společného státu Čechů a Slováků. Dále chtěla budovat demokracii a právní stát. Také se ve svém programu zavazovala k rovnému přístupu ke všem třídám a menšinám.\n\nHlavní skupina voličů a zastánců strany byla česká městská buržoazie.\n\nPrvním a jediným předsedou strany byl zvolen JUDr. Karel Kramář. Místopředsedy strany se stali bývalí předsedové sloučených stran, jmenovitě JUDr. Jaroslav Budínský, JUDr. Antonín Hajn, JUDr. Přemysl Šámal a JUDr. Alois Rašín. Úzké vedení dále tvořili například Adolf Stránský, Josef Matoušek starší, František Sís, Karel Sokol, JUDr. Jaroslav Stránský, Antonín Kalina, Viktor Dyk, PhDr. Jan Herben, prof. František Mareš nebo prof. Bohumil Němec.\n\nFrantišek Sís byl navíc šéfredaktor stranických novin Národní listy, do kterých psal i Viktor Dyk, Jan Herben a mnozí další.\n\nPo vyhlášení samostatného českého státu 28. října 1918 bylo ustaveno Revoluční národní shromáždění. Tato instituce nahrazovala parlament a zastoupení stran bylo rozděleno dle tzv. Švehlova klíče, tedy dle výsledku posledních voleb do Říšské rady z roku 1911. Díky tomuto rozložení získala ČStD celkem 46 křesel a stala se třetí nejsilnější stranou v zemi, což ovšem nemělo vliv, jelikož všechny strany v národním duchu vzájemně spolupracovaly. Karel Kramář se také stal předsedou prozatímní vlády. Šlo o vládu Všenárodní koalice. ČStD v ní byla zastoupena ještě v osobě Aloise Rašína (ministr financí) a Adolfa Stránského (ministr obchodu). Vláda podala demisi 8. července 1919.\n\nRoku 1919 byla strana přejmenována na Československou národní demokracii (ČsND), protože státoprávní požadavek byl již naplněn vznikem Československa. Do nové strany přestoupila i většina členů ČStD.\n"}
{"id": "25421", "url": "https://cs.wikipedia.org/wiki?curid=25421", "title": "Olšanský rybník (Sedlec)", "text": "Olšanský rybník (Sedlec)\n\nOlšanský rybník je rybochovný, průtočný rybník v Sedlci, východně od sedlecké osady Olšany mezi Sedlcem a Mariánským Týncem, asi 3 km severozápadně od Kralovic v okrese Plzeň-sever.\n\nRybník leží na Kralovickém potoce na jihozápadním úpatí Červené hory a vrchu Březina. Do rybníku ústí také Sedlecký a Olšanský potok.\n\nOlšanský rybník, největší v okolí, je poprvé zmiňován v roce 1432, kdy při rozdělení majetku pánů z Kolovrat připadl i s nedalekým hospodářským dvorem Olšany k hradu Krašov. Roku 1480 opat Adam vyplatil část zastaveného majetku a rybník se i se dvorem dostal pod klášterní správu. Za opata Evžena Tyttla byla hráz Olšanského rybníka opravena. V současnosti je z rybníka odebírána voda pro obyvatelstvo.\n\n"}
{"id": "25422", "url": "https://cs.wikipedia.org/wiki?curid=25422", "title": "SGR", "text": "SGR\n\nSGR (Soft Gamma Repeater) jsou v astronomii zdroje emitující v nepravidelných intervalech rozsáhlé záblesky měkkého gama a tvrdého rentgenového záření, o nichž nyní soudíme, že jsou to magnetary.\n\nPrvní SGR byl objeven 5. března 1979, kdy byl zaznamenán mohutný gama záblesk. Množství přístrojů v různých oblastech sluneční soustavy zaregistrovalo záblesk v mírně odlišných časech, což dovolilo určit jeho směr a ukázalo se, že pocházel ze zbytků supernovy ve Velkém Magellanovu oblaku.\n\nS postupem času bylo stále jasnější, že nešlo o normální gama záblesk. Fotony byly méně energetické (v měkkém gama a tvrdém rentgenovém oboru) a ze stejné oblasti přicházely další záblesky.\n\nTeorii, že zábleskové zdroje v měkkém gama oboru jsou magnetary, otestovala řecká astronomka Chryssa Kouveliotou. Podle teorie měly záblesky způsobovat zpomalování rotace objektu. V roce 1998 prováděla pečlivá srovnání pediodicity zábleskového zdroje SGR 1806-20. Perioda se od roku 1993 prodloužila o 0,008 s a podle jejích výpočtů by to odpovídalo magnetaru s magnetickým polem o síle 8×10 tesla (8×10 gaussů). Tyto výsledky přesvědčily mezinárodní astronomickou společnost, že zábleskové zdroje v měkkém gama oboru jsou vskutku magnetary.\n"}
{"id": "25423", "url": "https://cs.wikipedia.org/wiki?curid=25423", "title": "Anomalous X-Ray Pulsar", "text": "Anomalous X-Ray Pulsar\n\nAXP (Anomalous X-Ray Pulsar) jsou v astronomii nepravidelné zábleskové zdroje v rentgenovém oboru. V současné době panuje široká shoda, že jde o magnetary – mladé izolované neutronové hvězdy s extrémně silným magnetickým polem. Tyto energetické rentgenové pulzary jsou charakteristické pomalou periodou rotace ~5–12 sekund a mohutným magnetickým polem ~10–10 gaussů. V současné době (v roce 2005) známe 6 AXP a dva kandidáty na tento status. Identifikace AXP s magnetary byla motivována jejich podobností s jinou tajemnou třídou zdrojů záření, s SGR, zábleskovými zdroji v měkkém gama oboru.\n"}
{"id": "25425", "url": "https://cs.wikipedia.org/wiki?curid=25425", "title": "Tesla (jednotka)", "text": "Tesla (jednotka)\n\nTesla je jednotka magnetické indukce v soustavě SI, její značka je T. Jedná se o odvozenou jednotku SI; její vyjádření v základních jednotkách je T = kg·s·A. Jednotka tesla je definována následovně: Homogenní magnetické pole má magnetickou indukci 1 T, působí-li na přímý vodič s aktivní délkou 1 m kolmý k indukčním čárám a protékaný stálým proudem 1 A silou 1 N.\nVztah k jiným jednotkám soustavy SI: T = Wb·m = N·A·m = kg·s·C.\n\nJednotka je pojmenována po významném elektrotechnikovi a vynálezci Nikolovi Teslovi.\n\nPro běžnou elektrotechnickou praxi je jednotka 1 T příliš veliká, proto se používají spíše její díly 1 militesla (mT) a 1 mikrotesla (μT). Magnetická pole v řádu jednotek tesla se používají v přístrojích pro magnetickou rezonanci (MRI) v lékařství. Násobné jednotky – kilotesla (kT), megatesla (MT), případně gigatesla (GT) se používají pouze v astrofyzice pro silná magnetická pole kompaktních rychle rotujících objektů, např. magnetarů.\n\n1 tesla odpovídá:\n"}
{"id": "25426", "url": "https://cs.wikipedia.org/wiki?curid=25426", "title": "Nikola Tesla", "text": "Nikola Tesla\n\nNikola Tesla (10. července 1856, Smiljan, Rakouské císařství – 7. ledna 1943, New York) byl srbský vynálezce, fyzik a konstruktér elektrických strojů, zařízení a přístrojů, dlouhodobě žijící v Americe. Mimo jiné vynalezl asynchronní motor a jeho práce formovaly základ moderních systémů na vícefázový střídavý proud. Po předvedení bezdrátové telekomunikace v roce 1893 a po vítězství v tzv. „válce proudů“ proti Thomasi A. Edisonovi byl všeobecně respektován jako nejvýznamnější americký elektrotechnický inženýr. Jeho práce daly základ moderní elektrotechnice a mnoho jeho objevů mělo zásadní význam pro budoucnost.\n\nPřestože byl Tesla velmi plodný vynálezce, neměl výraznější podnikatelské schopnosti, či ambice, a často se kvůli svým experimentům a projektům zadlužoval. Měl také potíže s uznáváním svých patentů, přičemž se dostával do konfliktů s jinými vynálezci a podnikateli, především s Edisonem a s Marconim. Později se zabýval vizionářskými a v důsledku potenciálně převratnými, ale podle jeho sponzorů, především J. P. Morgana, málo výdělečnými projekty. Kvůli všem těmto faktorům se dostal do finančních problémů, uchýlil se do ústraní a zemřel poměrně chudý a zapomenutý.\n\nNikola Tesla (v srbské cyrilici Никола Тесла) se narodil 10. července 1856 srbským rodičům ve vesnici Smiljan blízko města Gospić v kraji Lika, tehdy ležícím v Chorvatském království (v personální unii s Uherskem). Po absolvování gymnázia v Karlovaci odešel studovat fyziku a matematiku na polytechniku ve Štýrském Hradci. V prvním ročníku složil deset zkoušek s vyznamenáním. Profesoři brzy poznali Teslův talent a umožnili mu, aby pomáhal při fyzikálních pokusech. Při studiu se Tesla setkal s Gramovým dynamem a po mnoha pokusech s ním se utvrdil v tom, že motory na stejnosměrný proud se nehodí pro praktické využití a v létě 1883 zkonstruoval první motor na střídavý proud. Otec přesvědčil Teslu, aby studoval na Karlově univerzitě v Praze, kterou navštěvoval v letním semestru 1880. Zde byl ovlivněn Ernstem Machem. Po otcově smrti ale studia na univerzitě zanechal (měl dokončen jen jeden semestr).\n\nV roce 1880 se přestěhoval do Budapešti, kde pracoval v telegrafní společnosti a začal se intenzivně zabývat výzkumem elektřiny, přičemž objevil princip střídavého proudu. Po dvou letech se přestěhoval do Paříže a v červnu 1884 se natrvalo usadil ve Spojených státech (občanství USA získal v roce 1891).\n\nTesla začal v roce 1884 pracovat ve společnosti Edison Machine Works. Po neshodách s Edisonem v roce 1886 založil vlastní firmu Tesla Electric Light & Manufacturing. Firma především vyráběla a patentovala vylepšení pro obloukové lampy. Tesla se však chtěl věnovat strojům na střídavý proud, s čímž investoři nesouhlasili a propustili ho. Nenašel si práci v oboru a jistý čas jako dělník kopal příkopy. V roce 1887 podepsal smlouvu s Edisonovým velkým rivalem Westinghousem, pokračoval v jeho laboratořích ve výzkumu střídavého proudu a udělal i mnoho jiných objevů.\n\nV roce 1888 učinil objev, že lze vytvořit točivé magnetické pole, jestliže jsou dvě cívky, postavené do pravého úhlu, napájeny střídavým proudem s fázovým posunem 90 stupňů. Tento objev umožnil vynález střídavého indukčního motoru, jenž se dnes obvykle nazývá asynchronní motor. Hlavní výhodou asynchronního motoru (proti stejnosměrným a komutátorovým motorům) je to, že ke své činnosti nepotřebuje komutátor, proto je levnější, má vyšší životnost a hlavně účinnost. Tímto vynálezem odstranil poslední překážku pro rozvoj distribučních sítí střídavého proudu.\n\nRoku 1891 se začal zabývat technologií rádiového přenosu a v roce 1893 jako první na světě veřejně předvedl radiokomunikační přístroj. Teslovy objevy a vynálezy pokračovaly i v následujících letech: nechal si přihlásit kolem 300 patentů. Mnoho jeho objevů vzniklo jako vedlejší produkt základního výzkumu a někdy si ihned neuvědomil jejich budoucí potenciál, a tak je nepublikoval a později mu nebylo přisouzeno prvenství.\n\nV 90. letech narůstaly Teslovy konflikty s Edisonem v tzv. „válce proudů“, v níž se horlivě diskutovalo o vhodnosti užití stejnosměrného nebo střídavého elektrického proudu v rozvodné síti. Edison, který si chtěl udržet příjmy z patentů na stejnosměrné přístroje, vynaložil mnoho úsilí a prostředků, aby Teslův koncept znevěrohodnil, ale nakonec neuspěl a v roce 1896 firma Westinghouse Electric Corporation uvedla do provozu velkou elektrárnu na Niagarských vodopádech s využitím Teslových generátorů.\n\nV roce 1899 se Tesla přestěhoval do městečka Colorado Springs, kde si vybudoval velkou specializovanou laboratoř, ve které se několik měsíců zabýval pokročilými a vizionářskými výzkumy souvisejícími hlavně s bezdrátovým přenosem elektrické energie. V roce 1900 Tesla Colorado Springs opustil, získal finance od miliardáře J. P. Morgana a s jejich pomocí se pustil do velkého projektu tzv. Wardenclyffské věže, která měla umožňovat bezdrátovou distribuci elektřiny na velké vzdálenosti. S výstavbou 57 metrů vysoké věže se začalo na Long Islandu následující rok, celý projekt si však vyžadoval další financování a když Morgan po několika letech neviděl návratnost svých investic, přestal Teslu podporovat. Přestože se Tesla snažil získat prostředky z jiných zdrojů, nebyl úspěšný, projekt nebyl dokončen a Wardenclyffská věž byla v roce 1917 zbořena. Tesla se navíc dostal do velkých právních tahanic s Guglielmem Marconim o vynález rádia. Teslu velmi znechutilo, když Marconi dostal v roce 1909 Nobelovu cenu za fyziku pro objev rádia, ačkoli on ho objevil už několik let před ním. Přestože jeho prvenství bylo jednoznačně prokazatelné, Marconi měl v té době velký vliv a tak tento spor nakonec vyřešil soud v Teslův prospěch až v roce 1943, tři měsíce po Teslově smrti.\n\nTeslovy finanční problémy narůstaly, nedařilo se mu získat finance na své projekty a po první světové válce se stáhl do ústraní. Dále pokračoval ve výzkumech, ale už více v teoretické rovině, přičemž se zabýval futuristickými projekty, jako např. tzv. paprsky smrti (\"teleforce\"), které v době 2. světové války nabídl vládě USA k případné obraně proti nacistickému Německu, nebo létajícími stroji poháněnými elektromagnetickým polem.\n\nV šestadvaceti letech, které uplynuly od chvíle, kdy byl v roce 1916 Tesla vyznamenán Edisonovou medailí a jeho smrtí v roce 1943, se obecný názor na Teslu postupně zcela změnil. Přestal být považován za seriózního inženýra a v očích veřejnosti se stal stárnoucím podivínem, jenž chrlí fantastické články pro populární časopisy.\n\nVe svých spisech se zmínil o jím předpokládaných dalekosáhlých důsledcích rozvoje elektrických zařízení, mezi které zařadil vznik celosvětové informační bezdrátové sítě pro přenos hlasu, textu a obrazu. Nikola Tesla, který byl sám prvním, kdo sestrojil a použil rádiové dálkové ovládání, předpokládal vývoj elektrotechniky směrem k umělé inteligenci. Tuto myšlenku rozvedl a předpokládal, že pokud lidstvo bude používat k válečným účelům převážně bojové stroje s umělou inteligencí, z jeho pohledu logicky časem přestane k válkám docházet úplně.\n\nTesla se v pokročilém věku stal vegetariánem, žijícím pouze na mléku, chlebu, medu a zeleninových šťávách. Nikola Tesla zemřel 7. ledna 1943 v pokoji hotelu New Yorker. Všechny Teslovy zápisky a poznámky po jeho smrti zabavila FBI.\n\n\nV roce 1880 studoval Nikola Tesla na Karlově univerzitě. 28. listopadu 1936 byl Teslovi udělen čestný titul doktora technických věd (dr. h. c.) Českého vysokého učení technického v Praze a v pražských Dejvicích byla po Teslovi pojmenována ulice. Čestný doktorát obdržel také 10. dubna 1937 na Vysokém učení technickém v Brně. 10. července 1937 na oslavě Teslových 81. narozenin v New Yorku mu předal český velvyslanec Řád Bílého lva I. třídy. 7. října 1959 byla vydána poštovní známka s vyobrazením Nikoly Tesly v hodnotě 25 haléřů, navržená Cyrilem Boudou a vyrytá Jaroslavem Goldschmiedem v nákladu 470 000 kusů.\n\nV červenci 2003 byla odhalena busta Tesly v budově Českého rozhlasu. 4. září 2014 byl v Praze 6 v ulici Nikoly Tesly odhalen pomník v podobě stylizovaného výboje. S rozměry 270×495×225 cm byl v té době největším pomníkem Nikoly Tesly na světě. Pomník je dílem akademického sochaře Stefana Milkova a architekta Jiřího Trojana. Základní kámen pomníku byl položen v listopadu 2006 při příležitosti 150. výročí narození Tesly a za přítomnosti chorvatského prezidenta Stjepana Mesiće.\n\n\n\n"}
{"id": "25427", "url": "https://cs.wikipedia.org/wiki?curid=25427", "title": "Tesla", "text": "Tesla\n\nTesla může mít tyto významy:\n\n\n\n"}
{"id": "25435", "url": "https://cs.wikipedia.org/wiki?curid=25435", "title": "Myšáci", "text": "Myšáci\n\nMyšáci (Coliiformes) jsou malým řádem ptáků, jehož zástupci se vyskytují pouze v subsaharské Africe.\n\nJméno myšáci dostali podle způsobu, jakým hledají potravu – pobíhají po zemi nebo šplhají po keřích a při pohybu vegetací vypadají jako hlodavci. Rovněž jejich velmi jemné peří připomíná spíše myší srst než peří jiných ptáků.\n\n\nMyšáci jsou menší ptáci připomínající pěvce, nejsou s nimi však příbuzní. Bývají šedě nebo hnědě zbarvení a mají velmi dlouhý ocásek, tvořený pouhými deseti ocasními pery. Obě pohlaví se mohou chlubit chocholkou na hlavě.\n\nMají také jedinečným způsobem utvářené nohy – vnější prsty mohou otáčet tak, že směřují dopředu (spolu s ostatními prsty, nohy pak slouží pro zavěšení) nebo dozadu (pro uchopení).\n\nJsou to sociální ptáci, žijící v hejnech. Jako jedni z mála ptáků vyžadují tělesný kontakt a členové hejna proto sedávají vedle sebe, těsně nahloučení. Především při nocování vytvářejí těsné \"hrozny\", čítající i několik desítek ptáků. Myšáci hnízdí na stromech. Samička snáší většinou 2–4 vejce, mláďata jsou krmivá.\nMyšáci jsou býložraví, živí se pupeny, listy nebo plody. Potravu si hledají na zemi nebo na stromech. Na ovocných plantážích mohou škodit.\n\nV Anglii byla nalezena zkamenělina myšáka pocházející z eocénu. Myšáci tedy bývali mnohem rozšířenější než dnes, v současnosti se vyskytují jen v subsaharské Africe.\n\nČeleď: myšákovití (Coliidae)\n\n\n"}
{"id": "25437", "url": "https://cs.wikipedia.org/wiki?curid=25437", "title": "Oxid dusnatý", "text": "Oxid dusnatý\n\nOxid dusnatý (NO) je jedním z pěti oxidů dusíku. Je to za normální teploty bezbarvý, paramagnetický plyn, pro člověka jedovatý a za přítomnosti vlhkosti leptající. Zajímavostí je, že má poměrně významnou biologickou roli v organismu.\n\nPrůmyslově se vyrábí katalytickou oxidací amoniaku (jako katalyzátor se používá platinová čerň dopovaná 10 % rhodia), což je zároveň i první krok při výrobě kyseliny dusičné:\n\nPříprava oxidu dusnatého přímou oxidací dusíku kyslíkem je velmi obtížná, neboť je to reakce\nzvratná a je za normální teploty posunuta zcela vlevo, protože je silně endotermická. Teprve při teplotě kolem 3000 °C je v reakční směsi kolem 10 % oxidu dusnatého.\n\nPřesto se touto metodou, zvanou Birkelandova, v minulosti NO vyráběl vedením proudu vzduchu elektrickým obloukem, který vzduch zahřál na teplotu kolem 2000 °C. Směs se rychle ochladila a tím se zabránilo zpětnému rozkladu NO na původní prvky. Výtěžnost reakce byla kolem 2 %. Stejnou cestou vzniká oxid dusnatý i v motorech automobilů a uvolňuje se do ovzduší ve výfukových plynech, kde působí jako součást kyselých dešťů.\n\nLaboratorně lze oxid dusnatý připravit redukcí zředěné kyseliny dusičné mědí:\n\nPřípadně redukcí oxidem siřičitým:\n\nJinou metodou je redukce dusičnanů v kyselém prostředí železnatými solemi, např. chloridem železnatým za přítomnosti kyseliny chlorovodíkové (solné)\n\nnebo také redukcí kyseliny dusičné oxidem uhelnatým\n\nPřestože molekula NO má jeden volný nepárový elektron (má tedy radikálovou povahu), podobně jako oxid dusičitý, za normální teploty nevytváří dimer. Ten vzniká teprve za velmi nízkých teplot v kapalné fázi\n\nčímž se vysvětluje skutečnost, že bod varu oxidu dusnatého je přibližně o 30 °C vyšší než u látek s podobnými molekulami.\n\nS vodou NO nereaguje, pouze se v ní mírně rozpouští.\n\nPo chemické stránce je silným oxidovadlem, reagujícím s kovy, organickými látkami a řadou jiných chemických sloučenin. Snadno se oxiduje volným kyslíkem na oxid dusičitý (tato reakce je zároveň druhý krok při výrobě kyseliny dusičné):\n\nReakcí s halogeny poskytuje halogenidy nitrosylu NOX (kde X je halogen).\n\nReakcí s hydroxidy alkalických kovů vzniká dusitan, voda a podle koncentrace hydroxidu oxid dusný nebo dusík:\n\nSkupina NO také vystupuje jako nitrosylový ligand v mnoha komplexních sloučeninách. Např. v kvalitativní analytické chemii (a též jako léčivo) se používá nitroprussid sodný Na[Fe(CN)NO]·2 HO (dihydrát pentakyano-nitrosylželezitanu sodného). Většina nitrosylových komplexů má intenzivní rudou, hnědou nebo černou barvu.\n\nOxid dusnatý, respektive sloučeniny, při jejichž rozkladu se oxid dusnatý uvolňuje, našly využití v lékařství jako látky uvolňující hladkou svalovinu při křečích nebo astmatu. Při větších dávkách těchto látek (aplikuje se inhalačně nebo intramuskulárně) může ovšem dojít k chvilkové srdeční slabosti.\n\nNO je důležitým meziproduktem při výrobě kyseliny dusičné a je používán také v potravinářském průmyslu, ale i při výrobě airbagů, polovodičů a paliv, které zvyšují výkon motorů závodních aut.\n\nOxid dusnatý má mnoho rolí v těle organizmů včetně člověka. Konkrétně způsobuje účinkem na hladké svalstvo cévy tzv. vazodilataci (rozšíření cév), dále erekci penisu a také uvolnění svalstva v trávicí soustavě, což hraje roli ve schopnosti střev posunovat potravu dále. Mimo to dochází k tvorbě oxidu dusnatého i v samotné centrální nervové soustavě, kde má zřejmě jistou roli v učení a vzniku paměti; každopádně zde má NO funkci neurotransmiteru. Na rozdíl od klasických neurotransmiterů nepůsobí prostřednictvím membránových receptorů, ale volně difunduje do buněk, (volumová transmise) s krátkým poločasem, aktivuje guanylátcyklázu (její cytoplasmatickou solubilní isoformu, sGC) a tím stimuluje produkci cGMP z GTP. Aktivuje cGMP-dependentní proteinkinázu (PKG), downstream target napětově řízené draslíkové kanály (Kv3) ia Erk indukuje expresi c-Fos (IEG) a BDNF, otevírá kanály regulované cyklickými nukleotidy, např. HCN1 (hyperpolarization-activated cyclic nucleotide-gated channel). NO je nekonvenční neurotransmiter, nesplňuje kritéria pro zařazení mezi klasické transmitery (není skladován ve vezikulech, není mechanismus pro reuptake, nepůsobí na receptory), aktivace nNOS Ca2+ dependentní, úloha v regulaci plasticity, tj. zvýšená produkce NO důsledkem aktivace NMDA receptorů a retrográdní synaptická signalizace, častěji inhibiční efekt\n\no druhým retrográdním signalizačním systémem endokanabinoidní, efekt zpravidla excitační (CB1 receptor)\n\nJde o eden z mechanismů LDT (long-term depression), např. v cerebellu, Vazodilatace cév mozku skrze lokální zvýšení krevního průtoku při zvýšené neuronální aktivitě. Produkce NO je jedním z mechanismů, ale vazodilatační funkci má NO i na periferii, např. sildenafil (Viagra) je inhibitor PDE5 a uvolnění NO mechanismem účinku nitroglycerinu u anginy pectoris.\n\nMimoto byl oxid dusnatý identifikován i v dalších tkáních, jako je srdeční i kosterní svalovina.\n\nPatologie zahrnují nitrosativní stres, potenciální poškození proteinů nitrosylací a nitrotyrosinací, poškození DNA a mitochondriální dysfunkce. Neurodegenerativní procesy nevyvolá NO jako primární příčina ale amplifikující a akcelerující faktor. abnormální aktivita NO popsána u řady neurodegenerativních onemocnění, např. Alzheimer (zvýšená nitrotyrosinace proteinů včetně tau), Parkinson (nitrace alpha-synucleinu přispívá k jeho agregaci), roztroušená skleróza (peroxynitrit) a ALS. Ischemie mozku vychází z rozporuplných dat, ale funkce jsou spíše protektivní, jedním z možných mechanismů je potlačení zánětu a apoptózy v postischemické fázi (NO inhibuje NF-κB)-\n\nOxid dusnatý se v těle vyrábí prostřednictvím syntáz oxidu dusnatého čili NO syntáz (NOS), její neuronální nNOS isoforma, mimo CNS existuhe ještě endotheliální eNOS a inducibilní iNOS) z argininu. Aktivita nNOS stimulována vstupem kalcia do buněk via kalmodulin-dependentní kinázy), významná role NMDA receptorů ori úlohu NO v plasticitě. nNOS je přes PSD-95 prostorově asociována s NMDA. Mechanismus degradace je nejistý, pravděpodobně stráven erytrocyty v cévách mozku (NO interaguje s hemoglobinem).\n\n\n"}
{"id": "25440", "url": "https://cs.wikipedia.org/wiki?curid=25440", "title": "Poutník", "text": "Poutník\n\nSlovo poutník může mít několik významů:\n\n\n"}
{"id": "25441", "url": "https://cs.wikipedia.org/wiki?curid=25441", "title": "Grand Prix Austrálie 2003", "text": "Grand Prix Austrálie 2003\n\nGrand Prix Austrálie (LXVIII Foster's Australian Grand Prix) se v roce 2003 konala 9. března na okruhu v Melbourne.\n\n\n\n\n"}
{"id": "25446", "url": "https://cs.wikipedia.org/wiki?curid=25446", "title": "Grand Prix Malajsie 2003", "text": "Grand Prix Malajsie 2003\n\nGrand Prix Malajsie\n\nV Petronas Malaysian Grand Prix\n\n\n\n\n\n"}
{"id": "25458", "url": "https://cs.wikipedia.org/wiki?curid=25458", "title": "Twinsen", "text": "Twinsen\n\nTwinsen je hlavní postava počítačové hry Little Big Adventure 1 a 2. Obyvatel planety Twinsun. Bojuje s bláznivým dr. Funfrockem pro záchranu Twinsunu.\n\nPo svých předcích zdědil magické předměty (míč, tuniku, medailon, flétnu, roh …) propůjčující mu magické schopnosti. Jeho přítelkyně, kterou také musí zachránit, se jmenuje Zoe. Cestuje mezi různými ostrovy na drakovi, kterého musí zpočátku uzdravit, později používá k cestování loď nebo létající talíř.\n"}
{"id": "25463", "url": "https://cs.wikipedia.org/wiki?curid=25463", "title": "C. J. Cherryh", "text": "C. J. Cherryh\n\nC. J. Cherryh je jméno pod kterým publikuje americká autorka science fiction a fantasy Carolyn Janice Cherryová (* 1. září 1942, St. Louis). Napsala více než 60 knih, získala ceny cen Hugo za romány \"Cyteen\", \"Stanice Pell\" a povídku „Cassandra“\n\nNa University of Oklahoma absolvovala v roce 1964 z latiny a poté v roce 1965 na Johns Hopkins University získala titul Master of Arts z klasické filologie. V letech 1965 - 1975 pracovala v Oklahomě jako učitelka latiny a historie. Od roku 1977 je spisovatelkou na plný úvazek. Také se přestěhovala do Spokane ve státě Washington, kde žije se spisovatelkou Jane Fancherovou.\n\nCherryhová píše obvykle ve třetí osobě a popisuje jen to, co daná postava může vidět, nebo o čem může přemýšlet v dané situaci. Tedy pokud na stanici zavítá kapitán vesmírné lodě, nedozví se čtenář nic o její historii, uspořádání a konstrukci, protože tyto informace kapitán již zná a nyní o nich nepřemýšlí.\n\nC. J. Cherryh využívá při budování světů svých děl znalostí jazyků, historie, archeologie a psychologie. Díky tomu jsou tyto světy velmi reálné. Dokonce i její mimozemské bytosti a kultury jsou zcela uvěřitelné a nutí čtenáře zamyslet se nad lidskou povahou. Díky své elegantní jednoduchosti a zároveň komplexnosti mohou tyto světy být znázorňovány spíše prostřednictvím dojmů, než popisů.\n\nPrvní tři knihy vyšly také v jednom svazku jako \"The Morgaine Trilogy\" nebo \"The Book of Morgaine\"\n\n\n"}
{"id": "25464", "url": "https://cs.wikipedia.org/wiki?curid=25464", "title": "Týnecký rybník", "text": "Týnecký rybník\n\nTýnecký rybník je průtočný rybník v Mariánském Týnci, asi 3 km severozápadně od Kralovic v okrese Plzeň-sever. Jeho plocha je 2,8 ha.\n\nRybník leží na Kralovickém potoce na západě vsi pod kostelem Zvěstování P. Marie v areálu bývalého proboštství plaského kláštera. Přes hráz rybníka vede silnice č. 201 z Kralovic do Mladotic u jejíž křižovatky se silnicí do Sedlce roste památná Radimova lípa.\n"}
{"id": "25465", "url": "https://cs.wikipedia.org/wiki?curid=25465", "title": "Dětské jesle ve Spojených státech amerických", "text": "Dětské jesle ve Spojených státech amerických\n\nDětské jesle nebo „pečovatelská služba“ označují péči o malé děti (nejčastěji do tří let) během dne jinou osobou nebo osobami jako rodiče (případně zákonný opatrovník), často někým mimo přímé rodiny dítěte.\n\nDětské jesle mohou být považovány za specifický typ služby babysitting (doslovný překlad - dětské sezení), i když jsou tyto dva termíny v něčem odlišné. Zatímco babysitting může značit příležitostnou péči, dětské jesle obvykle označují permanentní péči. Např. dítě může strávit několik dní v týdnu v dětských jeslích, když rodiče pracují. Navíc babysitting často poskytují amatéři (např. rodiče mohou najmout někoho mladistvého z okolí pro babysitting, zatímco v dětských jeslích obvykle pracují profesionálové se zdravotnickým nebo pedagogickým vzděláním).\n\nDětské jesle se obvykle poskytují dětem z více rodin z okolí v domě, kde bydlí pečovatel, nebo ve specializovaném zařízení pro dětské jesle. Někteří zaměstnavatelé poskytují dětské jesle svým pracovníkům blízko pracoviště.\n\nDětské jesle mohou poskytovat jenom péči o dítě nebo pro větší děti mohou nabízet i nějakou formu vzdělání.\n\nSlužby dětských jeslí přebírají osobní rodičovskou péči do větších regulovaných institucí. Většina péče o děti je poskytována rodiči, v domě chůvy, u příbuzných, sousedů nebo přátel. Např. v Kanadě, v rodině, kde pracuje aspoň jeden rodič, 62 % rodičů realizuje vlastní péči o děti, 32 % využívá jinou domácí péči (chůvy, příbuzní, sousedé nebo přátelé) a jen 6,5 % používá klasické dětské jesle.\n\nKde je potřeba dostatečně velká nebo kde vláda dotuje péči o děti, existují placené státní dětské jesle. Další faktor podporující velké korporátní (společné) dětské jesle je existence zařízení pro děti na pracovištích. Velké společnosti ne vždy poskytují svým pracovníkům vlastní dětské jesle, ale hledají korporátní poskytovatele služeb pro děti.\n\nNeplacené dětské jesle mají některé strukturní výhody nad placenými. Mohou dostávat podporu od charitativních organizací nebo využívat společné prostory s mateřskou nebo i základní školou. Poloha uvnitř školy může mít i výhodu koordinovaných programů se školou a výhodu jednoho místa pro rodiče, kteří mají i děti školního věku. Rodiče mohou být vlastníky bezplatných dětských jeslí a pravidelně provádět související služby (např. účetnictví, správu atd.). Neziskové dětské jesle mají výhodu poskytovaných darů (většina lidí nepodporuje placené organizace), ale jsou obvykle limitovány ve velikosti a umístění v konkrétní lokalitě, protože rodiče (vlastníci) nemají motivaci spravovat jiné lokality, kde nejsou jejich děti. Mohou mít určité problémy s dorůstaním dětí a odevzdáním řízení dětských jeslí dalším rodičům. Lokální správa, často městský nebo obecní úřad, mohou provozovat nezisková centra dětských jeslí.\n\nDomácí dětské jesle jsou provozovány jednotlivcem v jeho domě nebo bytě. Často jde o rodiče na rodičovské dovolené, který hledá dodatečný příjem během péče o vlastní dítě. Místní legislativa může regulovat povolený počet a věk dětí pro schválení domácích dětských jeslí a nařídit přísná bezpečnostní a hygienická pravidla. Protože domácí dětské jesle obvykle neplatí daně, bývají levnější než klasické dětské jesle.\n\nFranšízing (licenční dohoda) domácích dětských jeslí se pokouší zavést vyšší ekonomii i pro domácí dětské jesle. Centrální operátor řídí marketing, administraci a případně nějaké obecné nákupy, zatímco samotná péče o děti probíhá v jednotlivých domech nebo bytech. Centrální operátor může poskytovat trénink jednotlivým domácím pečovatelům.\n\nMístní legislativa může regulovat provoz dětských jeslí a definovat, co zakládá dětské jesle (tedy odlišit je od osob provozujících babysitting). Může specifikovat fyzické i jiné vybavení (toaletu, koupelnu, stravu, spánek, osvětlení atd.). Minimální rozměry oken mohou znamenat, že dětské jesle nemohou být v suterénu. Může specifikovat minimální plochu na dítě (např. 2,8 m) a maximální počet dětí na jednu místnost (např. 24). Může určit minimální čas strávený venku (např. dvě hodiny venku a šest hodin uvnitř atd.). Může stanovit počet pracovníků k počtu dětí (např. jeden pečovatel na tři děti věku pod 18 měsíců, jeden na pět dětí ve věku 18-30 měsíců, jeden na osm dětí ve věku nad 30 měsíců atd.) a kvalifikaci osob kontrolujících pečovatele. Pečovatelé s praxí obvykle nepotřebují kvalifikaci.\n"}
{"id": "25478", "url": "https://cs.wikipedia.org/wiki?curid=25478", "title": "Italská literatura", "text": "Italská literatura\n\nItalská literatura je literatura psaná v italštině hlavně na území Itálie. Rovněž do ní zařazujeme literaturu psanou Italy nebo literaturu napsanou v jiných jazycích, které se používají v Itálii, často v těch, které jsou úzce spjaty s moderní italštinou. Jeden z prvních příkladů italské literatury je tradiční lyrická poezie psaná v okcitánštině, která do Itálie pronikla do konce 12. století. Od roku 1230 se sicilská básnická škola stala pozoruhodnou jako první ve standardní italštině. Dante, jeden z největších italských básníků, je pozoruhodný díky své Božské komedii. Francesco Petrarca prováděl klasický výzkum a psal lyriku.\n\nNa konci 5. století vpadli severští dobyvatelé na území rozpadající se Římského impéria. Římská říše se postupně rozpadla, ale latinská tradice se držela při životě díky Cassiodoriovi, Boetiovi, Symmachovi.\n\nV Ravenně vzniklo pod Theodorich Velkým nové království Gótů. Svobodná umění vzkvétala, gótští králové se obklopovali mistry rétoriky a gramatiky. V Itálii také zůstaly některé školy ateistické a právě v nich vyrostlo několik skutečně výjimečných lidí jako Magnus Felix Ennodius, básník spíše pohanský než křesťanský, Arator, Venantius Fortunatus, Venantius Jovannicius, Felix Gramatik, Petr z Pisy, Paulinus z Aquilei a mnoho jiných.\n\nItalové si nikdy nelibovali v teologickém studiu a ti, kteří na něm záviseli, preferovali Paříž před Itálií. Italy přitahovalo něco praktičtější, pozitivnější - obzvláště studium římského práva. To přispělo pozdějšímu založení středověkých univerzit ve městech Bologna, Padova, Vicenza, Neapol, Salerno, Modena a Parma. Ty zase pomáhaly šířit kulturu a připravovat půdu pro vývoj nové literatury v lidové řeči. Přetrvávání klasických tradic, zanícení pro památky Říma, zvláště politické zájmy, které se projevily ve válkách lombarských komun proti říši Štaufů, duch inklinující více k praxi než k teorii - toto vše mělo silný vliv na osud italské literatury.\n\nZatímco se legendy, příběhy, epické básně a satira objevovaly a šířily ze všech stran, Itálii byly tato hnutí buď cizí nebo v nich hrály zvláštní roli. Známe například čím byly trojské tradice ve středověku - a měli bychom si myslet, že v Itálii - zemi Říma, přetrvávající památky Aeneas, Vergilius - by měly být obzvlášť rozvinuté. Nebylo to však tak. V Evropě se objevila zvláštní kniha, nikdo přesně neví kdy, \"Historia de excidio Troiae\" napsána údajně jistým Darésem, očitým svědkem trojské války. Ve středověku se stala tato kniha základem mnoha prací. Benoît de Sainte-Maure sestavil na jejím základě velmi dlouhou francouzskou báseň, která se zase stala zdrojem pro jiné básníky jako Herbort von Fritzlar a Konrad von Würzburg. Nyní k italskému fenoménu - zatímo Benoît de Sainte-More napsal svou báseň ve francouzštině, berouc materiál z latinské historie, dva němečtí spisovatelé vytvořili ve svém jazyce téměř originální dílo - na druhé straně Ital podle Benoita sestavil v latině \"Historia Destruction Troiae\"; byl jím Guido delle Colonne z Messiny, jeden z básníků Sicilské školy píšících v lidovém jazyce. Guido byl imitátor provensálštiny; rozuměl francouzsky a přesto napsal svou knihu latinsky, čímž změnil trubadúrskou romanci na seriózní historii.\n\nStejně se stalo s jinými velkými legendami. Legenda o Alexandrovi Velkém inspirovala v Itálii jeho latinské dvojče Qualichino z Arezza. Celá Evropa byla plná Krále Artuše. Italové se spokojili s překladem a zkrácením francouzských románů. Dokonce i náboženské legendy mají v Itálii pouze slabé kořeny. Jacobus de Voragine sbírající své životy svatých zůstal pouze historikem, učencům, téměř kritikem pochybujícím o věcech, které popisoval. Itálie nemělo žádnou z knih, ve kterých je středověk tak zvláštně zobrazen, ať už v jeho asketickém nebo rytířském pojetí. Intelektuální život v Itálii se projevil ve zvláštní, pozitivní, téměř vědecké formě, ve studiu římského práva, v záznamech Farfa, Marsicana a jiných, v překladech Aristotela, v učeních salernské školy, krátce v \"Milionu\" Marca Pola, v dlouhé sérii faktů, které se zdají být odděleny od faktů středověku a na druhé straně sjednocené s klasickým Římem a renesancí.\n\nLatina v Itálii měla neměnnost a vývoj nového národního jazyka byl velmi pomalý, předcházely mu dvě období italské literatury v cizích jazycích a francouzštině. Mnozí Italové jako Albert Malaspina (12. století), Ferrarino Trogni da Ferrara, Lanfranc Cigala, Bertolome Zorzi, Sordello, Rambertino Buvalelli, Nicoletto da Torino psali básně v provensálštině opěvující válku a lásku. Žili na dvorech nebo mezi lidmi, navykajíc je na nové zvuky a harmonie.\n\nV téže době existovala i jiná poezie epického druhu psaná v smíšeném jazyce založeném na francouzštině, ale s tvary a slovy z italských dialektů, které se soustavně míchaly. Můžeme to pozorovat na hybridních slovech podle zvuků podle pravidel obou jazyků, francouzská slova s italskými koncovkami. Systém vokalizace ve slovech blížící se italo-latinskému použití, něco, co patří najednou oběma jazykům, jakoby pokus o vzájemné překlenutí při splynutí. Patří sem \"chansons de geste\", \"Macaire\", \"Entre en Espagne\", \"Prise de Pampelune\" (autor Niccolò da Verona) a jiné. To vše předcházelo příchodu čistě italské literatury.\n\nJak pokračoval boj mezi francouzštinou a italštinou, francouzština prohrávala. Znovu se objevovaly hybridní tvary, ale už neprevažovalxy. V dílech Buovo d'Antona a Rainaldo e Lesengrino je jasně cítit benátský dialekt, ačkoli jazyk je ovlivněn francouzskými tvary. Tato díla, které Graziadio Isaia Ascoli nazval \"miste\" (smíšené), přímo předcházely čistě italskou literaturu.\n\nDnes je prokázáno, že určitý druh literatury existoval již před 13. stoletím:\n\"Ritmo cassinese\", \"Ritmo su Sant'Alessio\", \"Laudes creaturarum\", \"Ritmo Lucchese\", \"Ritmo Laurenziana\", \"Ritmo Bellunese\" klasifikuje Segre et al. jako \"Archaická díla\" (Componimenti Arcaici): \"tak se označují první literární díla v běžné italštině, která se datují od posledních dekád 12. století do časných dekád 13. století.\" (Segre, 1997). Ale jak poukazuje, tato literatura nemá zatím jednotné stylistické nebo lingvistické vlastnosti. Tento raný vývoj však probíhal na celém poloostrově, rozdíl byl pouze v předmětu umění. Na severu byly poeti Giacomino da Verona a Bonvicino da Riva zvláště zbožní a měli být lidemi recitováni. Byly psány v dialektu smíšeného z milánštiny a benátštiny a jejich styl nesl silné znaky francouzské popisné poezie. Lze je považovat za součást populární poezie v širším smyslu slova. Tento druh kompozice byl možná povzbuzen starým severoitalským zvykem poslouchat na náměstích a při cestách písním žonglérů. Stejným davem, které těšily romantické příběhy a které poslouchali příběhy zkaženosti Macaire a neštěstí Floris a Blancheflour, jiný žongléř zpíval o hrůzách \"Babilonia Infernale\" a požehnanosti \"Gerusalemme Eccles\", a zpěváci zbožné poezie soutěžili v \"chansons de geste\".\n\nLiteratura s uniformnejšími znaky se objevila na jihu Itálie, zvláště po roce 1230, který označuje začátek tzv. Sicilské školy. Její význam je spíše v jazyce (vytvoření první standardní italštiny) jako v předmětu - písně o lásce z části tvořeny na základě poezie v provensálštině importované na jih Normany a Šváby pod vedením Fridricha II. Ačkoli může vypadat uměle, tak se tato poezie liší od francouzské v jejím pojetí ženy, určitě platoničtějším a méně erotickém. Znak, který se dále rozvíjel Dolce stil nově později ve 13. století v Bologni a Florencii. Na rozdíl od italských trubadurů není ani řádek napsán ve francouzštině. Namísto toho se běžný repertoár rytířských termínů přizpůsobil italské fonetice, čímž vznikla nová italské slova. Francouzské přípony \"-iÀre\" a \"-ce\" vytvořily stovky italských slov končících na \"-iera\" a \"-za\" jako \"riv-íra\", \"costan-za\". Takové přípony a předpony si přisvojili Dante jeho současníci a převzala je další generace italských spisovatelů. K této \"škole\" patřil Enzo, sardinský král, Pier delle Vigne, Inghilfredi, Guido a Odo delle Colonne, Jacopo d'Aquino, Rugieri Pugliese, Giacomo da Lentini, Arrigo Testa a jiní. Nejznámější je \"No m'aggio posto in core\" od Giacoma da Lentiniho, hlavy hnutí, ale i poezie napsaná samotným Fridrichem. Giacomo da Lentinimu se také připisuje vynalezení Sonetu, který později zdokonalil Dante a Petrarca.\n\nNevýhodou poezie sicilské školy byla cenzura nastolená Fridrichem II.: Do literatury nesměla vstoupit žádná politická témata. V tomto ohledu byla severní literatura, stále rozdělena do komun nebo městských států s poměrně demokratickou vládou schopna poskytovat nové myšlenky, a přesně to dělal žánr sirventés a později Danteho komedie: jeho řádky jsou plné invektiv současných politických vůdců a dokonce papežů. Přestože během vlády Fridricha (a později Manfrediho) převažovaly konvenční písně o lásce, v \"contraste\" (za autora se považuje Cielo d'Alcamo) nacházíme zajímavého reprezentanta spontánnější poezie o níž samotní moderní italští kritici mnoho napsali. Tento \"contraste\" (rozpor) mezi dvěma milenci v sicilském dialektu jistě není třeba považovat za nejstarší či jedinou báseň populárního druhu. Bezpochyby patří do dob vládce Fridricha II. (Ne později než roku 1250) a je významná jako důkaz, že zde existovala populární poezie nezávislá od literatury. Dnes se většina kritiků shoduje na tom, že \"contraste\" Ciela d'Alcamo je pravděpodobně učenecké přepracování některého ztraceného lidového rýmu a má nejblíže k druhu literatury, která zanikla nebo snad byla pohlcena starou sicilskou literaturou. Její rozlišovacím znamením je, že měla právě opačné kvality než poezie básníků sicilské školy, přestože se diskutuje, že její styl zrazuje hloubku znalostí Fridrichovy poezie. Byl zde pravděpodobně satirický záměr v mysli anonymní básníka. Je energická ve vyjadřování pocitů a zdá se, že jejím zdrojem je skutečný sentiment. V cílovém \"contraste\" je vše původní, pro konvenčnost zde není místo. Je poznamenána jižanskou smyslností.\n\nBásně sicilské školy byly napsány v prvním známém italském standardu. Tito básníci ho vypracovali pod vedením Frederika II. Kombinuje mnohé typické rysy sicilštiny a v menší, ale nezanedbatelné míře dialekt Apulie a jiné jižní dialekty s mnoha latinskými a francouzskými slovy. Z lignvistických studií sicilské školy Danteho se vyvinuly jeho styly \"Illustre, Cardinale, aulic, curialis\", které později oživil Guittone d'Arezzo v Toskánsku. Prvotní forma těchto básní se stala tímto prvním standardem, ale v Toskánsku se vyskytla v mírně pozměněné formě, protože toskánští přepisovači vnímali pětisamohláskový jihoitalským systém jako sedmisamohláskový. V důsledku toho texty, které italští studenti četli ve své antologii, obsahují verše, které se navzájem nerýmují (někdy sic. -i> -e, -u> -o) a které moho vysvětlit nedostatek popularity u moderních čtenářů během 19. a 20. století. Ačkoli mnoho z těchto textů bylo obnoveno, musíme se na takové vydání dívat jako na pochybné náhrady originálů, které bohužel mohou být navždy ztraceny.\n\nVe 13. století se v Itálii uchytilo silné náboženské hnutí, jehož příčinou i důsledkem byl vznik dvou velkých řádů - svatých františkánů a dominikánů. O Františkovi z Assisi vznikla legenda, ve které přirozeně převládají imaginární prvky: zázraky a zjevení světce, jeho schopnost mluvit se zvířaty. František nebyl jen velkým mystikem a reformátorem katolické církve, je významně moderní přiřazováním morálního smyslu přírodě. Přestože byl František učencem, byl na hony vzdálen rafinované poezii Frederikova dvora. Připisují se mu mnohé básně. Legenda říká, že v osmnáctém roce jeho pokání, téměř v extázi, nadiktoval \"Cantico del Sole\". Ačkoli o tom existují pochybnosti, tato hymna se připisuje jemu. Je to první velké básnické dílo severní Itálie, napsané veršem význačným asonancí, básnickým prostředkem rozšířeným předvším v severní Evropě. Ostatní básně, dříve po dlouhou dobu připisované sv. Františkovi, v současné době době postrádají autentičnost.\n\nDůležitými jsou německé práce od Wilse a Percopo (ilustrované; Leipzig, 1899), a Tommaso Casini (in Grober 's Grundr. Der rem. Phil., Strassburg, 18961899). Anglofonní studenty odkazujeme na Symondsovu \"Renaissance in Italy\" (zvláště, ale ne výlučně svazky. Iv. A v .; nové vyd., London, 1902), a R. Garnettovu \"History of Italian Literature\" (London, 1898).\n\n\n"}
{"id": "25479", "url": "https://cs.wikipedia.org/wiki?curid=25479", "title": "Meandr", "text": "Meandr\n\nMeandr je zákrut řeky způsobený boční erozí – vymíláním břehů na jedné straně a usazováním na straně druhé. Na tvar říčních meandrů má vliv i Coriolisova síla. Rozdíl mezi prostým říčním zákrutem a meandrem bývá stanoven normativně, obvykle se udává, že středový úhel oblouku musí být větší než 180°. Břehy meandrů se nazývají jesepní (vnitřní břeh) a výsepní (vnější břeh). Někdy může dojít k protnutí šíje meandru a vzniku okrouhlíku. Následným zahloubením říčního koryta se může meandr zcela oddělit od říčního toku a vznikne mrtvé rameno řeky, meandrové jezero.\n\nNázev pochází od jména maloasijské řeky Maiandros (řecky Μαίανδρος), dnes Büyük Menderes v Turecku, pro jejíž dolní tok jsou zákruty charakteristické.\n\n\n\n\n"}
{"id": "25480", "url": "https://cs.wikipedia.org/wiki?curid=25480", "title": "Existence", "text": "Existence\n\nExistence (z latinského \"existentia\" < \"ex-sistere\" spočívat vně, vyskytovat se) je ontologický pojem, který popisuje, že něco skutečně je ve fyzickém světě. Pojem lze do češtiny přeložit též jako „výskyt“, „vnější projev“. Často se však slova existence užívá jen jako synonyma pojmu bytí.\n\nScholastická filozofie přiřazuje existenci význam toho, co náleží k vnějšímu světu, tedy světu skutečnému či reálnému. Pojem je tedy spojován s objektivitou a realitou jako něco, co nenáleží pouze do světa fantazie:\nTo, co existuje, lze popsat také jako to, co je nadáno vlastní činností:\n\nStředověká filosofie rozvinula protiklad existence jako aktuálního bytí zde a podstaty, esence, jako ideálního a obecného určení bytosti či jsoucna. Tento strom zde je jednotlivou existence (moderně řečeno výskytem) esence stromu. I v Hegelově filosofii je existence zvnějšněním podstaty ducha.\n\nV moderní filosofii přechází důraz na jednotlivou, konkrétní existence, zejména člověka (S. Kierkegaard). Právě lidská (tj. naše) existence je východiském veškerého poznání, zkušenosti, ale i usilování (intence, E. Husserl) a svobody. Existence člověka přitom není jen nějakým „výskytem“ předmětu (M. Heidegger), nýbrž pobytem (\"Dasein\"), údělem bytosti, jíž na jejím bytí záleží a která ví, že je konečná, smrtelná. Existence není izolovaný a svrchovaný „subjekt“, nýbrž je pobytem na světě, který přehlíží, přičítá si svoji minulost a je neustálou starostí o budoucí.\n\nDramatičnost lidské existence jako prázdné svobody ke tvoření sebe sama zdůrazní existencialismus (Sartre, Camus), současná filosofie staví do popředí otázky odpovednosti, existence jako východiska vztahů ke druhému ( „já a ty“, M. Buber) a etiky vůbec (E. Lévinas).\n\n"}
{"id": "25483", "url": "https://cs.wikipedia.org/wiki?curid=25483", "title": "Kyselina jodičná", "text": "Kyselina jodičná\n\nKyselina jodičná je bílá krystalická látka velmi dobře rozpustná ve vodě na bezbarvý až slabě nažloutlý roztok. Patří mezi středně silné kyseliny (1% roztok má pH = 3).\n\nJejí soli se nazývají jodičnany, nejvýznamnější je jodičnan draselný, který se přidává do soli pro zvýšení obsahu jodu.\n\n1. Oxidací jódu kyselinou dusičnou:\n\n2. Oxidací jódu chlórem ve vodném roztoku: \n\nV roztoku oxiduje redukční činidla za vzniku jódu. Kyselina jodičná tvoří dva typy solí, a to jodičnany (MIO) a hydrogenjodičnany (MIO.H IO a MIO.2H IO). Jodičnany jsou stálejší než chlorečnany a bromičnany, ale jsou také oxidačními činidly. Připravujeme je oxidací jodidů v zásaditém roztoku nebo rozpouštěním jódu v alkalických louzích.\n"}
{"id": "25484", "url": "https://cs.wikipedia.org/wiki?curid=25484", "title": "Eugène-François Vidocq", "text": "Eugène-François Vidocq\n\nEugène-François Vidocq (23. července 1775 – 11. května 1857) byl původně francouzský zločinec, později policista a tajný agent, který se stal zakladatelem a velitelem Brigade de Sûreté (1812–1827), první moderní policejní organizace ve Francii. V roce 1833 založil první soukromou detektivní agenturu v Evropě. Je považován za spoluzakladatele mnoha oborů moderní kriminalistiky.\n\n"}
{"id": "25489", "url": "https://cs.wikipedia.org/wiki?curid=25489", "title": "Patrologia latina", "text": "Patrologia latina\n\nPatrologia latina, plným názvem Patrologiae latinae cursus completus, zkráceně též PL, je nejvýznamnější edice patristických spisů 19. století, která vyšla v 221 svazcích v letech 1844-1864 zásluhou francouzského kněze Jacquese Paula Migneho.\n\nTato řada latinských církevních Otců obsahuje spisy od Tertulliana po Inocence III. (tj. z let 200-1216). Vzhledem k objemu textů nemohl Migne a jeho spolupracovníci pracovat s různými rukopisy a porovnávat je, jak by odpovídalo modernímu pojetí kritického vydání, nýbrž museli se většinou spokojit s tím, že přetiskli některé z dřívějších tištěných vydání.\n\nMigneho tiskárna roku 1868 vyhořela a převzalo ji nakladatelství \"Garnier frères\", které pak jednotlivé svazky dotiskovalo, tyto dotisky však obsahují podstatně víc chyb. První vydání se však dodnes používá jednak proto, že je nejrozsáhlejší, jednak proto, že řada méně významných autorů a textů už nebyla od té doby vydána.\n\nV poslední době Migneho Patrologie opět \"oživla\" v elektronické podobě, a to ve dvojí podobě. Nakladatelství Chadwyck a Healey celý text digitalizovalo a opatřilo i prostředky pro vyhledávání; jeho databáze (viz http://pld.chadwyck.co.uk/) je dnes dostupná jednak na CD, jednak na Webu, licenční poplatek je ovšem velmi vysoký. V ČR je dostupná pracovníkům UK v Praze, MU v Brně, UP v Olomouci a na pracovištích Akademie věd České republiky.\n\nVolně přístupné jsou úplné texty Migneho Patrologie a řady dalších textů k dějinám křesťanství a církve v databázi \"Documenta catholica omnia\" (http://www.documentacatholicaomnia.eu/) jako soubory .pdf (Acrobat). Úplné texty původního Migneho vydání jsou taky volně přístupné na Google Books (seznam linků: http://latina.patristica.net) s možností vyhledávaní díky OCR.\n\n\nZ veřejných knihoven v České republice mají značnou část Migneho latinské patrologie následující:\n"}
{"id": "25496", "url": "https://cs.wikipedia.org/wiki?curid=25496", "title": "Hans Urs von Balthasar", "text": "Hans Urs von Balthasar\n\nHans Urs von Balthasar (12. srpna 1905 Lucern – 26. června 1988 Basilej) byl švýcarský katolický teolog, považovaný za jednoho z nejvýznamnějších teologů 20. století. Patří mezi nejdůležitější předchůdce vatikánského koncilu, z nichž však „jako jediný mezi velkými středoevropskými teology“ nebyl přizván jako koncilní expert. Podle Tomáše Halíka byl jednou z nejvzdělanějších osobností 20. století.\n\nBalthasarova teologie je ovlivněna mnoha přátelskými vztahy s významnými teology a filosofy (zvláště jezuity), mezi nimiž nechybí Erich Przywara, Jean Daniélou, Henri de Lubac a Joseph Ratzinger (Benedikt XVI.), který byl zároveň i jeho žákem. Přednáškovou a literární činností pomohl, spolu s dalšími, teologii a křesťanské víře obecně znovuobjevit dědictví patristiky v tzv. \"Nové teologii\". Ke sklonku svého života byl papežem Janem Pavlem II. jmenován kardinálem, zemřel však pouhé dva dny před převzetím kardinálského klobouku.\n\nBalthasar studoval od roku 1923 germanistiku a filozofii postupně v Curychu, Berlíně a Vídni. Roku 1928 promoval prací na téma \"Geschichte des eschatologischen Problems in der modernen deutschen Literatur\" (Dějiny eschatologického problému v moderní německé literatuře). 31. října 1929 vstoupil do noviciátu jezuitů ve Feldkirchu. Po jeho ukončení žil v letech 1931 až 1932 v Pullachu. Od roku 1932 do roku 1936 studoval teologii v Lyonu-Fourvière. Vysvěcen na kněze byl v Mnichově roku 1936. Od roku 1937 do roku 1939 byl redaktorem řádového časopisu \"Stimmen der Zeit\". Od roku 1940 se v Basileji věnoval pastoraci studentů.\n\nSpolečně s Adrienne von Speyr založil 8. prosince 1944 sekulární institut Johannesgemeinschaft. Poté působil v Curychu a Basileji jako spisovatel a nakladatel vydavatelství Johannes v Einsiedeln. Roku 1950 odešel z Tovaryšstva Ježíšova, protože neměl volnou ruku k vedení založeného institutu a nakladatelství. Nadále se věnoval vědecké a publikační činnosti, s Henri de Lubacem a Josephem Ratzingerem (Benediktem XVI.) také zakládal celosvětově známý teologický časopis Communio.\n\nZřejmě nejvýznamnějším Balthasarovým teologickým dílem je jeho trilogie:\n\n\n"}
{"id": "25513", "url": "https://cs.wikipedia.org/wiki?curid=25513", "title": "Žehlička", "text": "Žehlička\n\nŽehlička je zařízení sloužící k žehlení, čili vyhlazování tkaniny pomocí vysoké teploty a tlaku. Žehlení působí tak, že se vlivem teploty uvolňují vazby v molekulách polymerů tvořících vlákna tkaniny. Když jsou vlákna horká, pod tlakem žehličky se narovnávají a po ochlazení si uchovávají svůj tvar. U některých látek jako např. bavlna je potřeba též použít vodu.\n\nZpočátku se prádlo lisovalo nebo válečkovalo (jak se dá dodnes slyšet v písničce \"Beskyde, Beskyde\": kdo ti košulenku vyválí), v 15. století se objevila horká žehlička. V minulosti žehlička vypadala jako hlazený kovový blok s držadlem. Po ohřátí např. na plotně kuchyňských kamen umožňovala tepelná setrvačnost kovového bloku udržet po několik minut dostatečnou teplotu, aby se dalo žehlit. Po vystydnutí bylo třeba žehličku položit na plotnu a nechat znovu zahřát. Tvar žehličky připomíná chodidlo s trojúhelníkově zakončenou špičkou na jedné straně a s plochým okrajem na straně „paty“. Tento tvar se vzhledem k pohodlnému žehlení ujal také v dalších, modernějších konstrukcích.\n\nZdokonalením žehličky byla konstrukce, kdy se na „chodidlo“ umístilo malé ohniště na dřevěné uhlí, kde bylo možné vložit několik rozžhavených uhlíků, které udržovaly vysokou teplotu žehličky, aniž by bylo nutné ji každou chvíli odstavovat na horkou plotnu. Další alternativou byly žehličky, kde se topilo lihem.\n\nVe 20. století se rozšířily žehličky, kde byla uvnitř elektricky zahřívaná spirála s příkonem několika set wattů a která byla napájena z elektrické sítě domovního rozvodu. První elektrické žehličky byly objeveny v 90. letech 19. století. Později se do žehličky přidal termoregulátor, který umožňuje udržet požadovanou teplotu s přesností na několik stupňů Celsia, a kromě toho se v žehličce objevila i zvlhčovací zařízení (napařovací žehlička).\n\nNěkteré prádlo se vyrábí jako nežehlivé. Není jej třeba žehlit, protože jsou vlákna napnutá (většinou účinkem formaldehydu).\n\nSlovo \"žehlička\" bylo vytvořené ze slovesa \"žehlit\" a to od slova \"žeh\".\n\n\n"}
{"id": "25517", "url": "https://cs.wikipedia.org/wiki?curid=25517", "title": "Elijáš", "text": "Elijáš\n\nElijáš (většinou psáno neetymologicky Eliáš, hebrejsky , \"Elijahu\", „Bůh můj je Hospodin“) je starozákonní prorok 9. století př. n. l. Elijášův život a skutky zaznamenávají 1. a 2. kniha královská. Někteří badatelé uvažují o Elijášovi (popřípadě Elijášově škole proroků) jako o tzv. Elohistovi, tedy jednom ze čtyř pravděpodobných autorů Pentateuchu (viz Teorie vzniku Tóry).\n\nElijáš, na rozdíl od mnoha významných starozákonních proroků, nemá v Bibli po sobě pojmenovanou knihu. Je považován za největšího z proroků, pravoslavná i katolická církev jej uctívá jako svatého. Eliášův učeň byl Elíša. Elijáš je známý také tím, že nezemřel, ale byl vzat přímo do nebe.\n\nElijáš zajistil, že izraelský lid opět uznal Hospodina za svého Boha a hlásal: „Jen Hospodin je Bůh.“ Poté byl Elijáš vzat do nebe a jeho učeň Elíša se stal prorokem.\n\nV rámci judaismu je postava Elijáše spojena s nejrůznějšími obřady. Například při rituální obřízce (viz brit mila) nesmí chybět tzv. kise šel Elijahu (, křeslo Elijáše) . Toto křeslo až na několik okamžiků, kdy se do něj položí nemluvně, zůstává prázdné. Tento zvyk má být připomínkou toho, že se i tak významný prorok, jakým byl Elijáš, mýlil, když si myslel, že z celého Izraele zůstal jako jediný, kdo zůstal věrný smlouvě. Podle jedné židovské legendy Bůh uložil Elijášovi laskavý trest, jenž spočívá v tom, že až do příchodu Mesiáše musí být přítomen při každé obřízce, jíž se smlouva mezi Bohem a Izraelem stvrzuje.\n\nSoučástí tradičního sederového večera o svátku Pesach je tzv. kol šel Elijahu (, pohár Elijáše) . Tento pohár má být ze všech používaných pohárů při večeři nejzdobnější a je vyhrazen pro Elijáše, který má ohlásit příchod Mesiáše. Prorok Elijáš je rovněž připomínán bezprostředně po obřadu, jimž se ukončuje Šabat (tzv. havdala), a sice písní Elijahu ha-navi (, prorok Elijáš) .\n\nElijáš vystupuje i v novozákonní literatuře, konkrétně epizodě, která se nazývá Proměnění Páně (jde o takřka totožný příběh opakující se ve 3 evangeliích). Tehdy se Elijáš spolu s Mojžíšem objevili po boku proměněného Ježíše Krista.\n\nMormoni věří, že Elijáš musel být nanebevzat, aby mohl na Hoře proměnění předat apoštolům Petrovi, Jakubovi a Janovi (předsednictvu Kristovy církve) klíče Elijášova kněžství (podle CJKSPD klíče pečetící moci). Kdyby zemřel, nemohl by tak učinit, jelikož klíče mohou vždy předávat pouze tělesné (živé nebo vzkříšené) bytosti. Totéž platí pro postavu Mojžíše, která byla při Proměnění přítomna a která podle mormonské tradice nezemřela, ale byly vzata do nebe (srovnej s apokryfem Nanebevzetí Mojžíšovo a verše, z Judova dopisu 1:9, který daný pseudepigraf volně cituje).\n\nMormoni věří, že se Elijáš zjevil během sabatního večera o svátku Pesach při zasvěcení chrámu v Kirtlandu. Mormoni věří, že jde o naplnění židovské tradice, jelikož židé při každém Pesahu nechávají jednu židli volnou pro Eliáše, který by se mohl vrátit.\n\nPodle Nauky a smluv (mormonského svatého Písma) předal prorokovi Josephu Smithovi klíče kněžství, jež se týkaly obřadů pro zemřelé. On sám popsal tento zážitek slovy: \n\nO znovuzřízení této elijášovské moci prorokoval podle mormonismu už anděl Moroni při první návštěva u Josepha Smithe: \nPodle Oddílu 128 Nauky a Smluv bylo Elijášovo kněžství potřebné ke křtům za mrtvé, jež jsou mormony praktikovány.\n\nProrok Elijáš je taktéž ctěnou osobou v Islámu. Je kromě jiného zmíněn v súře 37, kde se píše:\n\nElijáš je také zmíněn v souvislosti se Zacharijášem, Janem Křtitelem a Ježíšem v súře 6 (verš 85).\n\n\n"}
{"id": "25518", "url": "https://cs.wikipedia.org/wiki?curid=25518", "title": "Eliáš", "text": "Eliáš\n\nEliáš může být:\n\n\n\n\n\n"}
{"id": "25519", "url": "https://cs.wikipedia.org/wiki?curid=25519", "title": "Registrační číslo CAS", "text": "Registrační číslo CAS\n\nČíslo je rozděleno pomlčkami do tří zón, z nichž první má proměnný počet číslic, další má vždy právě dvě číslice a poslední zóna obsahuje číslici jedinou, které slouží jako kontrolní součet pro umožnění automatické kontroly správnosti zápisu registračního čísla. \n\nToto kontrolní číslo se vypočte následujícím způsobem: Vynechá se kontrolní číslice a pak se postupuje zprava doleva a násobí se jednotlivé číslice přirozenými čísly zvyšovanými po jednotce a jednotlivé součiny se sčítají. Z výsledného součtu se použije pouze zbytek po dělení deseti.\n\nNapř. voda má registrační číslo 7732-18-5; výpočet tedy vypadá následovně:\n\nRůzné izomery a stereoizomery sloučenin dostávají různá registrační čísla.\n\n"}
{"id": "25520", "url": "https://cs.wikipedia.org/wiki?curid=25520", "title": "Lev I. Veliký", "text": "Lev I. Veliký\n\nSvatý Lev I. Veliký (okolo 400, Toskánsko – 10. listopad 461, Řím) byl 45. papežem římskokatolické církve.\n\nO jeho původu a mládí nejsou dochovány žádné záznamy. Poprvé je zmiňován, až když se (kolem roku 430) stal arcijáhnem papeže Celestýna. Roku 440 byl zvolen papežem. V rámci svého úřadu odosobnil úřad papeže a zdůraznil jej jako dědictví apoštola Petra. Usilovně bojoval proti rozšířeným bludným učením, zejm. manicheismu a pelagianismu. Zdůrazňoval, že v Kristu jsou obsaženy obě přirozenosti, tj. božská i lidská. V této záležitosti se dostal do ostrého střetu s představiteli východní církve, kteří obhajovali jen jednu, vtělenou božskou, přirozenost. Když roku 449 na synodě v Efesu trvali představitelé východní církve na své představě, označil toto shromáždění dokonce jako „synodu lupičů“. V roce 451 svolal chalcedonský koncil, kterého se účastnili i biskupové z východu. Lev napsal věroučný text tzv. \"Tomus ad Flavianum\" adresovaný konstantinopolskému biskupovi, který byl přítomnými biskupy na koncilu přijat – podle koncilových dokumentů dokonce zvoláním: „Petr promluvil ústy Lva“. Tím byla dvojí přirozenost v Kristu koncilem potvrzena a Eutychově herezi tak učiněno zadost. K dalším zásluhám Lva I. patří napravení hierarchie církve a obrana jejích práv.\n\nRoku 452 vpadl do Itálie kmen Hunů, kteří hrozivým způsobem pustošili území, která dobyli. Když přitáhli k Římu, vyšel papež Lev I. vstříc hunskému vojevůdci Attilovi a podařilo se mu jej přesvědčit, aby Řím svého plenění ušetřili. Avšak již tři roky na to, roku 455, musel Řím čelit opět vojenskému útoku, tentokrát Vandalům, kteří vyznávali arianské křesťanství. Zabránit vyplenění města se mu sice nepodařilo, přesto se mu však podařilo s Vandaly vyjednat, že nedojde k vraždění římských občanů, že město nezapálí, jak měli v úmyslu, a rovněž ušetří apoštolské baziliky.\n\nLev I. Veliký zemřel 10. listopadu 461 v Římě a byl pohřben v předsíni baziliky svatého Petra. Již během svého života byl uctíván jako světec, jímž byl brzy prohlášen. Přídomkem \"Veliký\" je v papežské historii označován pouze Lev I. a Řehoř I.\n\nLev Veliký je prvním papežem, po kterém se nám zachovala jeho kázání k lidu při bohoslužbách (je jich okolo stovky). Zároveň se dochovalo i asi 150 jeho dopisů. Obhajuje Petrův primát, dvojí přirozenost Krista, klade důraz na liturgii jako na stále aktuální událost a jako součást každodenního života křesťana. V roce 1754 jej Benedikt XIV. prohlásil za Učitele Církve.\n\n"}
{"id": "25534", "url": "https://cs.wikipedia.org/wiki?curid=25534", "title": "Platan ve Skalici", "text": "Platan ve Skalici\n\nPlatan ve Skalici je památný strom v obci Skalice u Miroslavi. Mohutný platan javorolistý (\"Platanus hispanica\") roste v západní části zámeckého anglického parku u potoka Skalička v nadmořské výšce 250 m. Přibližně stotřicetiletý strom s velkými kořenovými náběhy se větví ve 4 m a pravidelná koruna tvořená 7 silnými hlavními větvemi je široká 42 m. S výškou 42 m je platan nejvyšším stromem v parku. Obvod jeho kmenu je 655 cm (měření 2015), o deset let dříve byla jen 540 cm (měření 2005).\n"}
{"id": "25539", "url": "https://cs.wikipedia.org/wiki?curid=25539", "title": "Kyselina thiosírová", "text": "Kyselina thiosírová\n\nKyselina thiosírová (HSO) je jednou z kyselin na bázi síry. Existuje volná nebo v bezvodém stavu.\n\nKyselina thiosírová tvoří soli zvané \"thiosírany\" (dříve nepřesně sirnatany). Thiosírany jsou poměrně stálé. Při rozkladu thiosíranů chlorovodíkem lze získat za určitých podmínek kyselinu thiosírovou.\n\nNejvýznamnější solí je thiosíran sodný, využívaný jako součást ustalovačů.\n"}
{"id": "25544", "url": "https://cs.wikipedia.org/wiki?curid=25544", "title": "Obležení Leningradu", "text": "Obležení Leningradu\n\nObležení Leningradu, často též blokáda Leningradu (8. září 1941 – 27. ledna 1944) představuje jednu z klíčových bitev druhé světové války. Šlo o jednu z nejdelších obléhacích vojenských operací nejen v celé druhé světové válce, ale i v dějinách válek. Z hlediska ztrát šlo zřejmě o nejkrvavější obléhání v lidských dějinách.\n\nLeningrad (dnes Petrohrad neboli Sankt-Petěrburg), jakožto druhé největší město SSSR, důležité průmyslové centrum, základna Baltského loďstva a významný komunikační uzel byl od počátku bojů jedním z primárních cílů německého útoku v rámci Operace Barbarossa. Město bylo nesmírně důležitým průmyslovým centrem. Bylo výrobcem oceli, lokomotiv, centrem strojírenského a elektrotechnického průmyslu. Ve městě se také nalézal největší gumárenský závod v Evropě. Německé jednotky ale nedokázaly splnit zadání a dobýt dobře opevněné město jediným úderem, musely je tedy oblehnout. Obležení však nebylo dokonalé, některé zásobovací trasy se nepodařilo uzavřít zcela (např. tzv. Cesta života – ledová silnice přes Ladožské jezero). Efektivitě obléhání hodně uškodil fakt, že finský spojenec nacistického Německa odmítl nejen podílet se na útoku na město, ale zakázal jakékoliv významnější použití finského území pro tento útok. Obě strany zaznamenaly rozsáhlé ztráty vojáků i techniky a ve městě zemřelo hladem odhadem kolem jednoho milionu lidí, zejména v zimě 1941/1942 na počátku obležení. Postupem času se podařilo část lidí evakuovat a v roce 1943 se postupně stále více nahlodávalo obklíčení města a rostly dodávky potravin i munice. V lednu 1944 se obležení definitivně zhroutilo.\n\nÚtok na Leningrad představoval v rámci Operace Barbarossa důležitý cíl, který byl úkolem německé skupiny armád Sever pod vedením polního maršála von Leeb. Útok na celé frontě začal 22. června 1941 a přes odpor sovětských pohraničních jednotek zaznamenal Wehrmacht významný postup. Dne 24. června postoupil do hloubky 70 km, ale zde narazil na odpor Rudé armády. Ta používala k protiútokům nové tanky T-34, KV-1 a KV-2, které odolávaly střelám stávajících německých tanků, a proto musela k jejich zneškodnění použít těžké flaky (především protiletadlové kanóny ráže 88 mm) a letectvo. Rychlý postup na severovýchod mohl úspěšně pokračovat i díky tomu, že v Pobaltí byla poměrně hustá silniční síť, což umožňovalo rychlé přesuny německých tankových a motorizovaných jednotek. Sovětská obrana se na přelomu června a července zkonsolidovala a připravila se k obraně na Stalinově linii, která ležela na staré ruské hranici. O tuto linii se vedly tvrdé boje, avšak Němci ji dokázali prorazit a 9. července obsadili Pskov. Další směr útoku pokračoval v prostoru mezi Ilmeňským a Čudským jezerem. Mezitím došlo k útoku Finska na Leningrad ze severu. Tvrdé boje Rudé armády s Wehrmachtem a jednotkami Waffen-SS pokračovaly na přístupech k Leningradu během července a srpna. Počátkem září stanuly německé jednotky již před vnějším leningradským opevněním, o které se rozhořely prudké boje. Dne 8. září se však německým jednotkám podařilo uzavřít kruh kolem města, které zůstalo přístupné pouze ze vzduchu nebo přes vody Ladožského jezera. Prudké útoky na město dále pokračovaly a situace obránců byla velmi kritická, sovětské obraně v září velel armádní generál Georgij Konstantinovič Žukov. Obraně města tehdy velmi pomáhalo lodní dělostřelectvo pálící z válečných lodí Baltského loďstva. 12. září 1941 přišla zpráva z německého hlavního stanu, že Leningrad nemá být obsazen, ale jen obklíčen. Německé útočné tankové a letecké svazky byly staženy a poslány na doplnění vojsk, která utrpěla těžké ztráty v bojích u Smolenska a která potřebovala doplnit síly k dalšímu útoku na Moskvu.\n\nMěsto Leningrad bylo obleženo německými a finskými vojsky téměř 900 dnů. Nad městem docházelo k urputným leteckým soubojům, do boje se zapojili i námořníci z vyřazených lodí, včetně revolučního křižníku Aurora. Hitler používal ke zničení města jakýchkoliv prostředků včetně toho, že v některých dnech na něj nasměroval přes 1000 bombardérů současně. I když německé jednotky do města nikdy nevstoupily, byly ztráty na lidských životech v obleženém městě ohromné. Zahynulo přes půl milionu civilistů. Okupační vojska tehdy vyplenila blízká, historicky významná města.\n\nV průběhu blokády se zásoby potravin v obleženém Leningradě rychle tenčily a došlo k prudkému snížení přídělů. V této chvíli závisel osud města na vodní trase přes Ladožské jezero. V důsledku blokády se denní dávky chleba snížily na 250 gramů pro dělníky a techniky a 125 gramů pro kancelářské pracovníky, rodinné příslušníky a děti, což stěží postačovalo k tomu, aby se normální člověk udržel při životě. V zimě 1941/1942 bylo město téměř bez elektrického proudu. Dopravu na ulicích vyřadily silné mrazy a voda se musela přivážet ze zamrzlé řeky Něvy.\n\nRozhodnutí přejít od dobytí k obléhání Leningradu patrně vyvolal i postoj Finů. Polní maršál Carl Gustaf Emil Mannerheim, nejvyšší finský velitel, nechtěl překročit starou finskou hranici na Karelské šíji a zaútočit na Leningrad. Maršál ve svých pamětech vysvětluje, že nechtěl, aby se finská vojska podílela na předpokládaném hrozném zničení Leningradu. Mannerheim tak zůstal věrný své zásadě „aktivní obranné války“, ze které se neměla stát válka dobyvatelská.\n\nZ vojenského hlediska by pádem Leningradu a kotle u Oranienbaumu bylo odzbrojeno téměř 40 sovětských divizí. Stejně velký význam by mělo i vyřazení Leningradu jako zbrojního centra. Vždyť tanková továrna i dělové a muniční závody po celou válku vyráběly a zásobovaly Rudou armádu dodávkami zbraní. Pád Leningradu by navíc uvolnil 18. německou armádu pro jiné operace, zatímco tady musela až do roku 1944 hrát úlohu stráží.\n\nNa počátku obležení postačovaly zásoby ropných produktů na tři týdny běžného provozu, zásoby uhlí pro 80 dnů a zásoby palivového dříví pro 18 dnů. Ve městě pracovala jediná tepelná elektrárna, která stejně jako ojedinělé lokální zdroje elektřiny byla přebudována na spalování dříví. V prosinci 1941 činila výroba elektrické energie jednu sedminu předválečné výroby. Neustálé omezování trolejbusové a tramvajové dopravy skončilo v lednu 1942 konečným zastavením veřejné dopravy. Energetický výdaj na dvou až tříhodinovou cestou do práce a zpět se projevil nejen v pracovních výkonech, ale i v samotné úmrtnosti. Lidé umírali náhle při chůzi do práce na následky vyčerpání hladem a chladem. Elektřinou byly zásobovány pouze nemocnice, palác Smolnyj a pekárny. Jediné zásoby fosilního paliva ležely v rašeliništích v okolí města. Velení města rozhodlo o použití 14 000 obyvatel pro těžbu zmrzlých kusů rašeliny. Jednalo se většinou o ženy ve věku od 14 let při přídělech 250 g chleba denně. Přesto dodávky umožnily roztopení kotle tepelné elektrárny \"Rudý říjen\" ve čtvrti Zátoka Utky na břehu Něvy. Pro potřeby energetiky byl použit i materiál z 15 000 dřevěných domů. V březnu 1942 se tak dostaly do pohybu opět první nákladní tramvaje, o měsíc později bylo zprovozněno šest tras osobní dopravy.\n\nSkončila první, nejstrašnější zima v období blokády města. Spolu s ústupem mrazů prudce poklesla i úmrtnost na následky vyčerpání. Postup německých armád se zastavil a fronta se stabilizovala i v okolí Leningradu. Hranice mezi Volchovským frontem a skupinou armád Sever probíhala řekou Volchov jižně od vodní elektrárny. Přes četné letecké útoky nebyla vodní elektrárna zničena. Jižní pobřeží Ladožského jezera však zůstalo pod dohledem Němců. Jediné spojení s Volchovem umožňovalo opět Ladožské jezero. Byl vypracován plán na spojení města a elektrárny pomocí kabelu, položeného na dno jezera. \n\nNa cíle energetického významu bylo svrženo přes 300 klasických a 1000 zápalných bomb a vypáleno přes 3 000 granátů kalibru přes 150 mm. Mezi cíle nepřátelských útoků se ocitl i závod Sevkabel, který byl koncem roku 1941 zcela opuštěn. Po obnovení provozu v březnu 1942 dokázal do konce léta vyrobit 200 t měděného drátu a 300 t kabelu o celkové délce přes 100 km. Nedostatek izolačního materiálu vyřešila Státní tiskárna cenin, která uvolnila pro potřeby izolace kabelu potřebné množství papíru s vodoznakem. Kabel, který dostal název \"Kabel života\", tak získal i přezdívku \"Kabel s penězi\". Koncem léta 1942 během utajené operace bylo v průběhu 46 nocí položeno 5 kabelů na délce přes 20 km na dno Ladožského jezera ve vzdálenosti 20 až 25 km od okupovaného břehu. V elektrárně Volchov byla instalována soustrojí, která byla před rokem před postupující frontou odvezena za Ural a která nyní poskytla elektrickou energii odpovídající výkonu řeky při nízkých podzimních a zimních průtocích. 23. září 1942 začal do obleženého Leningradu od řeky Volchov téct pro napětím 10 kV proud, poskytující příkon mezi 20 až 25 000 kW.\n\nPřívod energie do obytných objektů měl obrovský psychologický význam. Ve druhé zimě obležení si obyvatelé Leningradu mohli každý den na dvě hodiny zapnout 40 W žárovku a energii, získanou příjmem potravin, ušetřit použitím dopravního prostředku.  \n\nV létě 1942 bylo na přibližné trase \"Kabelu života\" svařeno na dně jezera i potrubí o průměru 100 mm, schopné město zásobovat kapalným palivem o průtoku 300 t denně. \n\nPřenos energie z vodní elektrárny byl po zamrznutí hladiny jezera posílen ještě o tzv. \"Ledovou linii\", kterou tvořily sloupy zamrzlé přímo v ledu, nesoucí vedení 35 kV asi 15 km severněji od trasy kabelu. Po úspěšné vojenské akci \"Jiskra\", mohlo být toto vedení před táním ledu přemístěno na území vybojovaného zemního koridoru a vedeno pomocí sloupů z rozbitého železničního mostu přes řeku Něvu. Většinu těžkých prací při pokládce kabelu i při budování \"Ledové linie\" vykonávaly ženy a dívky od 14 let. \n\nKrátce po osvobození města v lednu 1944 byl kabel vyzdvižen ze dna jezera a použit v podzemí Leningradu, většina je uložena pod Něvským prospektem. Ukázky \"Kabelu života\" jsou atraktivní součástí sbírky Muzea blokády Leningradu i Muzea Volchovské elektrárny.  \n\nNěmecké vrchní velení ale nemělo Leningrad zcela obklíčen. Velké překážky - jezera, toky řek a bažiny, které v létě pomáhaly německé obléhací armádě, se v zimě, když Ladožské jezero a řeka Něva zamrzly, staly dobrými dopravními cestami a tedy obrovskými dírami v obkličovací frontě. Těmito dírami pak bylo možné město stále zásobovat. Komisař pro obranu Ždanov nechal po příchodu zimy vybudovat na ledě Ladožského jezera „Silnici života“, silnici a železniční přípojku k Murmanské dráze. Po této ledové dráze bylo město zásobováno z východního břehu jezera. Německý obkličovací prstenec tedy rozbil bez boje „generál Mráz“. Skupina armád Sever proto zahájila k uzavření této zimní mezery rozsáhlou Tichvinskou operaci. Jejím cílem bylo obklíčit i Ladožské jezero a uzavřít Leningrad na východ od jezera. Plán byl takový, že Finové překročí od severu řeku Svir a poté si východně od jezera podají ruce se 16. německou armádou.\n\n39. tankový sbor se vydal 15. října s 12. a 8. tankovou a s 18. a 20. pěší (motorizovanou) divizí z volchovských předmostí, přes tuto velkou řeku na cestu směrem na východ. Prvním cílem byl Tichvin. Němci zde měli přerušit poslední železniční spojení z Vologdy do Leningradu. Po dalším postupu měli dosáhnout řeky Svir a setkat se s Finy a tím by bylo obklíčení Leningradu i Ladožského jezera dokončeno. Sovětské velení ale poznalo, že smělá německá tanková operace má za cíl spojení s Finy na severu. Stalin proto nasadil proti Němcům další sibiřské divize. Německý 39. tankový sbor nemohl v té hrozné pustině své postavení udržet proti neustálým útokům sibiřských úderných skupin. Generál von Arnim, Schmidtův nástupce, proto svoje divize stáhl na Volchov. Ani otužilí Finové, kterým klima severoruské tajgy bylo důvěrně známé, přes Svir nepřešli.\n\nKdyž byly zcela vyčerpané zbytky 39. tankového sboru 22. prosince 1941 při 52 stupních mrazu převezeny přes Volchov, měly za sebou strašné dobrodružství. Jen samotná slezská 18. pěší (motorizovaná) divize při něm ztratila 9 000 mužů. Její bojová síla činila k tomuto dni 741 mužů. Jak se tento boj o Tichvin podepsal na bojové síle jednotek, to demonstruje osud 3. praporu 30. pěšího (motorizovaného) pluku. Při pochodu z Čudova do Tichvinu ztratil za mrazu -40 stupňů 250 mužů, polovinu své bojové síly. Většinu z nich kvůli omrzlinám. Fronta mezi Leningradem a Volchovem se stala trvalým ohniskem nebezpečí pro německou východní frontu. To vše bylo pravděpodobně výsledkem toho, že bylo ustoupeno od dobytí Leningradu. Byl to výsledek snahy dobýt příliš mnoho na příliš mnoha místech najednou. Důsledkem pak bylo, že Adolf Hitler v roce 1941 nedosáhl svoje operační cíle ani na severu, ani na střední frontě. Leningrad i Moskva zůstaly pro Němce nedobytné.\n\nPro rok 1942 stanovilo německé vrchní velení na tomto úseku fronty několik primárních cílů: 1/ Zmocnit se Leningradu, i když již nikoliv přímým útokem pro nějž chyběly síly, ale blokádou. 2/ Definitivně vyřadit letectvem Baltské loďstvo. 3/ Posílit blokádní postavení ve Finském zálivu před Kronštadtem tak, aby sovětské loďstvo, zejména ponorky, nemohlo proniknout na otevřené moře.\n\nAni sovětské velení však nezahálelo. V lednu roku 1942 se Rudá armáda pokusila zaútočit na německé jednotky v prostoru Volchova a dostat tak město z kleští. Sovětský útok začal poměrně dobře, ovšem jednotky Wehrmachtu posílené o vojska Waffen-SS nakonec převzaly iniciativu a sovětské jednotky obklíčily. Při tomto německém vítězství byl zajat sovětský generál Andrej Andrejevič Vlasov. Dílčí boje pokračovaly i v průběhu roku 1942, ale bez výrazných posunů na frontě. V roce 1943 se pokusila Rudá armáda pod velením G. K. Žukova dostat Leningrad z kleští znovu a začala podnikat protiútoky. První z nich se uskutečnil 13. ledna 1943 v rámci sovětské Operace Jiskra. Němci byli nuceni vyklidit jižní břeh Ladožského jezera u Šlisselburgu a Rudé armádě se po urputných bojích podařilo prolomit blokádu pouze v úzké šíji ne širší než 20 kilometrů. Do Leningradu byla v tomto úzkém koridoru urychleně vybudována provizorní silnice i železnice, která byla 6. února 1943 uvedena do provozu. Díky ní se zvětšil příděl chleba pro dělníky z 250 g na 600 g a pro ostatní obyvatelstvo ze 125 g na 400 g na hlavu. Rudé armádě se však podařil dobýt právě jen tento úzký pás země, který byl ohrožován nepřátelským odstřelováním. Proto se sovětské vrchní velení rozhodlo k dalším útokům, které však kvůli silnému německému opevnění a vysokým ztrátám ztroskotaly. Ofenzíva byla proto koncem března 1943 ukončena a do konce roku probíhaly pouze dílčí místní boje. Konečnou ofenzívou, díky níž došlo k definitivnímu prolomení blokády Leningradu, byla Leningradsko-novgorodská operace. Ta začala ve stejný den, jako ofenzívy v roce 1942 a 1943, tedy 13. ledna. V noci z 13. na 14. ledna 1944 zahájila Rudá armáda mohutnou dělostřeleckou přípravu, po které následoval útok tankových a mechanizovaných vojsk za masívní podpory letectva na vojska německé skupiny armád Sever. 27. ledna 1944 pak došlo ke konečnému prolomení fronty v důležitých komunikačních uzlech a blokáda Leningradu tak byla definitivně prolomena.\n\n"}
{"id": "25547", "url": "https://cs.wikipedia.org/wiki?curid=25547", "title": "Detekce hran", "text": "Detekce hran\n\nDetekce hran je postup v digitálním zpracování obrazu, \nsloužící k nalezení oblastí pixelů, ve kterých se podstatně mění jas.\n\nHrana v objektu se nemusí krýt s hranicí mezi objekty ve scéně, hrany mohou vznikat a zanikat v \nzávislosti na úhlu pohledu. Hrany tedy můžeme najít na hranici objektů nebo rozhraní světla a \nstínu — skoková hrana, nebo v místech trojrozměrných hran objektů — trojúhelníková \nhrana. Čáry v obrazu pak generují dvě hrany, jednu na každé své straně. Typická hrana na rozdíl \nod teoretické bývá ovšem zašuměná.\n\nPokud hranu definujeme jako velkou změnu jasové funkce, bude v místě hrany velká hodnota \nderivace jasové funkce. Maximální hodnota derivace bude ve směru kolmo na hranu. Kvůli \njednoduššímu výpočtu se ale hrany detekují jen ve dvou, resp. ve čtyř směrech. Velká skupina \nmetod na detekci hran aproximuje tuto derivaci pomocí konvoluce s vhodným jádrem. Nejjednodušší \ntaková jsou (-1 1) a (-1, 1), případně (-1, 0, 1) a (-1, 0, 1).\n\nDalší používaná konvoluční jádra jsou:\n\nformula_3.\n\nJe platný pro detekci v ose \"y\". Detekce v ose \"x\" je dána transponovanou maticí (totéž platí i pro následující operátory). Prewittové operátor 5x5 je definován takto\n\nformula_4\n\nPlatí, že čím je matice větší, tím je výpočet odolnější vůči šumu.\n\nV současnosti asi nejlepší hranový detektor je Cannyho, který na \naproximaci první derivace z obrazu aplikuje prahování s hysterezí.\n\nHrany můžeme hledat i pomocí průchodů druhé derivace nulou (tzv. zero-crossings). Pozor, to není \nto samé jako hledání nulových bodů, ty se v digitálním obraze vůbec nemusí objevit. Tyto metody \npracují většinou s Laplaciánem formula_8, což ve dvou rozměrech znamená \nformula_9.\n\n\nZ výsledků detekce hran v horizontálním a vertikálním směru G a G lze \nspočítat sílu hrany jako formula_11 a směr jako formula_12.\n\nPosledním krokem v detekci hran je prahování: je třeba rozhodnout, jak silná odezva už znamená \nhranu. Dobré nastavení prahu rozhoduje o kvalitě detektoru; příliš nízká hodnota označí za hrany \ni šum, příliš vysoká zas zahodí i některé podstatné hrany. Jako řešení tohoto problému a protože \nčasto není možné určit jeden práh pro celý obrázek, používá se tzv. prahování s hysterezí.\nPro prahování s hysterezí se nastaví dva prahy. Nejdřív se najdou pixely výrazných hran pomocí \nvysokého prahu a od těch se pokračuje v označování takových pixelů, v nichž odezva hranového \ndetektoru je větší než nízký práh. Díky tomu se omezí šum a hrany zůstanou souvislé.\n"}
{"id": "25554", "url": "https://cs.wikipedia.org/wiki?curid=25554", "title": "Kyselina azidovodíková", "text": "Kyselina azidovodíková\n\nKyselina azidovodíková neboli \"azoimid\" (dle nového názvosloví) či \"kyselina dusíkovodíková\" je jednou ze tří základních sloučenin dusíku s vodíkem (amoniak, hydrazin, azoimid). Její vzorec je HN. V její molekule jsou na sebe vázány tři atomy dusíku. Vazby v molekule nejsou rovnocenné. Kyselina azidovodíková je bezbarvá kapalina ostrého zápachu, její bod varu je 35,7 °C, její páry jsou explozivní. Je smrtelným (i když nekumulativním) jedem; ve vzduchu může být nebezpečná i při koncentracích pod 1 ppm. Ve vodných roztocích je stálá. Je to slabá kyselina (zhruba stejně silná jako kyselina octová). Tvoří jeden typ solí – azidy. Koncentrovaná kyselina azidovodíková je velmi silnou a nebezpečnou výbušninou.\n\nExistují dva způsoby přípravy kyseliny azidovodíkové:\n\n1. reakcí azidu sodného s kyselinou sírovou (tímto způsobem HN poprvé připravil v roce 1890 německý chemik Theodor Curtius):\n\n2. reakcí soli hydrazinia s kyselinou dusitou:\n\nNejdůležitějším azidem je azid sodný NaN, ze kterého se připravují ostatní azidy. Tato sloučenina je poměrně stálá, dá se bez rozkladu tavit. Využívá se pro exploze airbagů v automobilech. Azidy alkalických kovů a kovů alkalických zemin se chovají podobně, naproti tomu azidy těžkých kovů velmi snadno vybuchují (např. azid olovnatý Pb(N), který se používá jako náplň do rozbušek).\n\n"}
{"id": "25556", "url": "https://cs.wikipedia.org/wiki?curid=25556", "title": "Kasejovický akát", "text": "Kasejovický akát\n\nKasejovický akát je památný strom v obci Kasejovice. Trnovník akát (\"Robinia pseudoacacia\") roste vlevo od kapličky u cesty na Chloumek. Prasklý kmen je stažen obručí, hustá koruna se větví z jednoho místa. Obvod kmene je 389 cm, průměr koruny okolo 13 m a strom dosahuje do výšky 10,5 m (měření 2000). Strom je chráněn od roku 1976 pro svůj vzrůst a jako součást památky.\n\n"}
{"id": "25566", "url": "https://cs.wikipedia.org/wiki?curid=25566", "title": "Chloumecká lípa", "text": "Chloumecká lípa\n\nChloumecká lípa je památný strom ve vsi Chloumek severovýchodně od Kasejovic. Lípa velkolistá (\"Tilia platyphyllos\") byla zasazena v roce 1848 na paměť zrušení robotní povinnosti. Strom rostoucí na návsi u kapličky v nadmořské výšce 550 m má obvod kmene 330 cm a dosahuje do výšky 23 m (měření 2003). Lípa je chráněna od roku 1976 jako krajinná dominanta a jako součást památky.\n\n\n"}
{"id": "25567", "url": "https://cs.wikipedia.org/wiki?curid=25567", "title": "Milečská lípa", "text": "Milečská lípa\n\nMilečská lípa je památný strom ve vsi Mileč u Nepomuku. Přibližně 420 let stará lípa velkolistá (\"Tilia platyphyllos\") roste na návsi u staré brány statku čp. 8 v nadmořské výšce 450 m. Obvod jejího kmene měří 510 cm a koruna sahá do výšky 23 m (měření 2003). Strom je chráněn od roku 1976 pro svůj vzrůst a estetickou hodnotu.\n\n"}
{"id": "25570", "url": "https://cs.wikipedia.org/wiki?curid=25570", "title": "Pohled", "text": "Pohled\n\nSlovo Pohled má několik významů:\n\n\nOznačení sídla:\n\nPodobný název mají sídla:\n\n"}
{"id": "25571", "url": "https://cs.wikipedia.org/wiki?curid=25571", "title": "Kapybara", "text": "Kapybara\n\nKapybara (\"Hydrochoerus hydrochaeris\") je největší žijící hlodavec. Jejich přirozeným prostředím jsou tropické a teplé kraje Jižní Ameriky východně od And, vždy blízko u vody.\n\nOd Panamy až po ústí La Platy u Buenos Aires v Argentině, východně od And. Žije ve vodním prostředí všude tam, kde ještě nebyla vyhubena. Západně od And je rozšířena až po zalesněné oblasti Chocó v Kolumbii. Obrovský areál, větší než Evropa, však není osídlen stejnoměrně. Centrum výskytu kapybary se nalézá na záplavových územích velkých řek, zejména v povodí Orinoka v oblasti Llanos, na Amazonce, v Pantanalu plošiny Mato Groso, na záplavových územích v oblasti Gran Chaco a podél řeky Paraná až k ústí La Platy. Větší ohniska výskytu kapybary se nalézají i na savanách severovýchodní Bolívie.\n\nPobřežní pásmo řek (vodní prostředí jsou kapybary nuceny vyhledávat i z termoregulačních důvodů, neboť na souši se jejich mohutné tělo rychle přehřívá), především záplavová území s bohatým travním porostem. Odtud také pochází jméno tohoto zvířete. Jméno \"kapybara\" nebo přesněji \"kaapiiúara\" má původ v indiánském jazyku Guaraní a znamená doslova “pán tenkého listí”, tj. “trávožrout”, doslova kaá (list) + píi (tenký) + ú (jíst) + ara (činitelský nebo vlastnický sufix substantiv).\n\nKapybara je největší žijící druh hlodavce. Dospělá zvířata dosahují hmotnosti až 80 kg, délky těla 1,3 m a výšky v kohoutku 55 cm. Základní zbarvení je hnědé až rezavé, srst je překryta dlouhými a hrubými pesíky, podsada je hustá a měkká. Srst ve střední části hřbetu je delší a tmavší než na bocích těla. Hlava má tvar pravoúhlého hranolu, což podtrhuje nápadně ploché čelo. Nozdry leží vysoko na hlavě, což umožňuje kapybarám dýchat, aniž by vysunovaly oči a ušní boltce nad vodní hladinu. Relativně malé ušní boltce zřetelně vystupují ze srsti. Oči jsou malé a tmavé, nažloutlé, nebo načervenalé a umístěné hodně vysoko. Velkou část hlavy zabírají čelisti s mohutnými obloukovitými řezáky, hluboko zasazenými až do oblasti stoliček. Řezáky s neukončeným růstem jsou zabrušovány stálým hlodáním tvrdé rostlinné potravy. Amazonští indiáni z nich dříve vyráběli nožíky a dláta.\nNejvětší, dominantní samečci mají u kořene nosu černě se lesknoucí pachovou kožní žlázu zvanou „morillo“, která v období rozmnožování produkuje bělavý sekret. Ten kapybary využívají ke značkování. Podobné žlázy, avšak podstatně menší, mají i samičky. Mohutné tělo kapybary se pohybuje na krátkých končetinách. Ocas není vyvinut. Mezi prsty se nachází krátká plovací blána. Na předních končetinách jsou čtyři, na zadních pouze tři prsty, zakončené drápy ve tvaru kopýtka. Samice bývají zpravidla větší než samci. Pohlaví je však na první pohled nerozlišitelné, protože pohlavní orgány jsou ukryty ve zvláštním kožním záhybu.\n\nV nebezpečí vždy utíkají do vody a ozývají se ječivým alarmujícím hlasem. Individuální hlasová komunikace probíhá pomocí chrochtání a švitoření, slyšitelného většinou jen zblízka. Je výborný plavec a dovede se i potápět, pod vodou vydrží 8 až 10 minut. Žije ve skupinách přibližně o 30 jedincích, jeden samec kolem sebe shromažďuje harém samic různého stáří a páří se s každou z nich. Na příhodných místech, jako např. v bažinách Ilha de Marajó, se kapybary shromažďují do velkých skupin a můžeme tu potkat i stočlenná stáda. Přes den se kapybary ukrývají, za šera se vydávají za potravou. Jejich sociální chování se v průběhu roku mění. V období sucha se shromažďují ve značném počtu u zbylých vodních nádrží a chovají se k sobě tolerantně. Se stoupající vodní hladinou jednotlivé skupiny migrují do okolní vegetace, kde si dominantní samci značí svá teritoria sekretem pachových žláz uložených u kořene nosu. Jsou poměrně plaché a žijí ve skupinách na březích řek.\nKapybary při pastvě často doprovází drobný pěvec tyran dobytčí (\"Machetornis rixosa\"), který chytá jimi vyplašený hmyz, a také jim obírá klíšťata a jiné cizopasníky, podobně jako afričtí klubáci tamním kopytníkům.\n\nPáření probíhá ve vodě. Samice je březí 149 až 156 dní a jednou či dvakrát do roka rodí 1-8 mláďat (nejčastěji 5). Hmotnost mláďat se pohybuje od 0,9 do 1,3 kg. Jsou dokonale vyvinutá, hned následující den přijímají pevnou potravu. Přesto je matka kojí ještě dva měsíce. Pohlavně dospívají v 15 měsících. Kapybary se dožívají 8-12 let. Chycená mláďata se dají snadno ochočit poté jsou velmi přítulná.\n\nŽiví se výhradně rostlinnou potravou, především trávami, vodními rostlinami a kůrou stromů. Také sbírají spadané plody.\nV honbě za potravou prohledávají listí, ale v zemědělských oblastech občas kradou melouny a zrní.\n\nMezi nejvýznamnější přirozené nepřátele kapybar patří šelmy, menší kapybarou nepohrdne ani anakonda nebo kajman. Bohužel se na populaci tohoto zvířete podepisuje lov pro maso a pro kůži. Navzdory lovu je však počet kapybar ve většině oblastí dosud relativně velký. Honáci dobytka ve Venezuele často kapybary loví jen pro zábavu, aby vyzkoušeli rychlost a obratnost svých koní. Ve Venezuele se experimentuje s farmovým chovem kapybar pro maso. Maso kapybar je chutné a bohaté na proteiny, v Jižní Americe je pokládáno za postní pokrm.\n\nSpásáním vegetace se kapybary staly vážnými konkurenty dobytka. Loví se také pro chutné maso, kvalitní kůži s mimořádně hebkou srstí, kterou rančeři již po staletí používají jako podložky pod koňská sedla. Ze zubů si domorodí obyvatelé vyrábí ozdobné předměty a příslušníci kmene Bororo dokonce nože. Indiáni kmene Mundurukú chovají kapybary ve svých osadách.\nPočty ve volné přírodě: vinou intenzivního lovu stavy klesají.\nPočty v lidské péči: v poslední době počty zvířat v zajetí stoupají, především díky úspěšným odchovům.\n\nChycená mláďata kapybar se dají snadno ochočit a jsou velmi přítulná. Ve venezuelských i brazilských vesnicích jsou často kapybary chovány zejména indiány jako domácí mazlíčci, mohou se naučit spoustu povelů podobně jako pes. V České republice zatím oficiálně žádná chovná stanice kapybar neexistuje, jsou chovány v několika českých ZOO (např ZOO Brno, ZOO Jihlava, ZOO Plzeň, ZOO Praha, ZOO Zlín, ZOO Tábor, ZOO Dvorec, ZOO Děčín). Kapybary jsou především v Llanos ve Venezuele chovány na farmách pro maso, které se v této zemi pokládá za postní pokrm.\n\n"}
{"id": "25579", "url": "https://cs.wikipedia.org/wiki?curid=25579", "title": "Boží syn", "text": "Boží syn\n\nBoží syn je častý náboženský termín, označující syna jediného, či více bohů. Tento syn může být opět bohem, či jím jen z části a nebo se může jednat o osobu zcela smrtelnou.\n\nKřesťané vztahují toto spojení na Ježíše Krista, o němž věří, že je jednorozeným Synem Božím.\n\nV židovských Písmech a křesťanském Starém zákoně může mít pojem Boží syn či Boží synové následující významy:\n\nV hebrejském myšlení se nejedná o příbuzenství fyzické, ale o podstatné spojení s božstvím či boží podobou.\n\nApokryfní literatura vztahuje titul „Boží syn“ na Mesiáše a na ty, jejichž vztah s Bohem je synovského rázu deuterokanonická Kniha Moudrosti.\n\nSpojení „jednorozený syn“ je v podstatě synonymem pro „milovaný“. Zároveň však pojem evokuje význam „vyvolený“.\n\nEvangelium podle Jana a 1. list Janův přikládají pojmu metafyzický a dogmatický význam. Na toto pojetí měla zřejmě vliv též alexandrijská nauka Filónova o božím Logu. Filón představuje Logos jako Božího syna, jako prvorozeného, Bůh je otcem Logu. Filónův popis je ovšem obrazný spíše než reálný. Teologové a biblisté jsou za to, že zmrtvýchvstání Ježíše Krista potvrzuje Ježíšův nárok na tento titul.\n\nV dějinách teologie má spojení Boží syn velký význam – zvláště ve spojitosti s ariánskými spory a nestoriánstvím. To, že Ježíš Kristus je podle křesťanské víry Boží syn, ustanovil roku 431 Efezský koncil, když prohlásil Ježíšovu matku Marii za theotokos čili Bohorodičku.\n\nTeologie pak pojímá tento pojem v silném smyslu – Ježíš je druhým z Trojice osob v Bohu. Jeho synovství není získané, ale trvá od věčnosti, neboť od věčnosti existuje vzájemné láskyplné darování se Otce Synu a naopak, které nachází výraz v osobě Ducha svatého.\n\nBoží Syn může také označovat:\n\n"}
{"id": "25580", "url": "https://cs.wikipedia.org/wiki?curid=25580", "title": "Vladimír Körner", "text": "Vladimír Körner\n\nVladimír Körner (* 12. října 1939 v Prostějově) je český prozaik, dramaturg a filmový a televizní scenárista.\n\nOd dětství byl poloviční sirotek, jeho otec padl jen pouhé tři dny (7. května 1945) před koncem druhé světové války.\n\nV letech 1954–57 studoval na Průmyslové škole filmové v Čimelicích a pak v letech 1958–63 na FAMU. Už během studií působil jako dramaturg Filmového studia Barrandov, k jeho prvním scénářům patřil ten k filmu Deváté jméno z roku 1963.\n\nMezi lety 1962 a 1970 pracoval na Barrandově jako dramaturg a pak jako scenárista (do roku 1991, kdy byl propuštěn pro nadbytečnost). Většina jeho novel i románů vznikla původně pro filmové zpracování.\n\nSvoji tvorbu publikoval od poloviny šedesátých let v řadě periodik, například ve Filmu a době, Plamenu nebo Textech.\n\nCelé Körnerovo dílo je prodchnuto tématy existenciální úzkosti a beznaděje. Často náměty svých románů a novel zasazoval do období II. světové války a v několika dílech do vrcholného středověku. Nemálo jeho próz se stalo podkladem ke kvalitním filmům.\n\nAutorovým debutem byla novela \"Střepiny v trávě\" z roku 1964, po níž brzy následoval román \"Slepé rameno\". Obě tato díla obsahují téma destruktivního účinku války na lidskou psychiku. Už zde se projevila jedna z hlavních charakteristik jeho stylu: výrazná psychologie postav na pozadí spíše diskontinuitního děje. V několika příbězích líčí atmosféru válečnou (\"Pramen života: Der Lebensborn\", \"Krev zmizelého\", \"Zánik samoty Berhof\") nebo těsně poválečnou – například v novele \"Adelheid\" z roku 1967, kterou roku 1969 zfilmoval František Vláčil, nebo v komorním dramatu \"Cukrová bouda\", kterého se v roce 1980 režijně ujal Karel Kachyňa. Další témata Körnerovy tvorby, která se v jeho knížkách vzájemně prolínají, jsou Sudety, odsun Němců či fanatický fašismus.\n\nVláčil pak v roce 1967 zfilmoval i prózu \"Údolí včel\", tematicky navazující na román z prostředí řádu německých rytířů ve 13. století v Prusku \"Písečná kosa\" z roku 1970.\n\nKörnerovo dílo rozhodně patřilo k tomu málu kvalitnímu, co do roku 1989 vycházelo v oficiální produkci.\n\n\n\n\n"}
{"id": "25582", "url": "https://cs.wikipedia.org/wiki?curid=25582", "title": "Šáhanšáh", "text": "Šáhanšáh\n\nŠáhanšáh či šáhinšáh (staropersky \n\nSoudí se, že výrazem král králů se původně zdůrazňovala příslušnost panovníka k vládnoucí dynastii, zhruba ve smyslu „král, jehož předkové byli králi“, nikoli vláda nad podřízenými (lokálními) králi. V případě Achaimenovců lze rovněž uvažovat o tom, že se jím měla demonstrovat vláda perských králů nad starými říšemi v oblasti Předního východu (nad Médií, Babylonií atd.).\n\nOd Peršanů a Parthů převzali titul král králů i jiní monarchové, ať už v oblasti dnešní Indie či např. v Palmýře na území římské říše, přesto je však výraz spojen především s oblastí jazykově íránskou. V moderní době jej v Íránu oživila dynastie Safíovců, ovládající od roku 1501 jádro někdejší starověké perské říše.\n\n"}
{"id": "25584", "url": "https://cs.wikipedia.org/wiki?curid=25584", "title": "Webový vyhledávač", "text": "Webový vyhledávač\n\nWebový vyhledávač je služba, která umožňuje na Internetu najít webové stránky, které obsahují požadované informace. Uživatel zadává do rozhraní vyhledávače klíčová slova, která charakterizují hledanou informaci, a vyhledávač obratem na základě své databáze vypisuje seznam odkazů na stránky, které hledané informace obsahují (text, obrázky nebo jiné typy multimediálních informací). Databáze je udržována převážně automaticky na rozdíl od internetových katalogů, které jsou udržovány převážně ručně.\n\nCílem vyhledávačů je poskytnout uživateli při odpovědi na dotaz co nejrelevantnější informace, a proto různými způsoby hodnotí důležitost obsažených informací na webových stránkách (např. pomocí PageRank) a stránky s vyšším hodnocením zobrazuje uživateli jako první.\n\nVyhledávač pracuje z větší části automaticky, k čemuž využívá desítky až statisíce počítačů. Kvalita vyhledávače je závislá na tom, jak kvalitní dává odpovědi, tj. jestli uživatel najde hledanou informaci na prvních místech odpovědi vyhledávače. Z tohoto důvodu je nutné měřit kvalitu stránek, které vyhledávač má ve své databázi (např. PageRank u Google, S-Rank u Seznamu) a naopak majitelé stránek se snaží modifikací svých stránek dosáhnout na co nejvyšší pozice ve výstupu vyhledávače (SEO). Výsledkem je, že vyhledávač musí své metody neustále vylepšovat, aby vyhověl čím dál vyšším požadavkům svých návštěvníků.\n\nObecně většina internetových vyhledávačů pracuje ve čtyřech krocích:\n\nPro procházení webových stránek má internetový vyhledávač automatický program, tzv. vyhledávací robot (bot nebo též spider – „pavouk“), který se pomocí hypertextových odkazů snaží navštívit všechny webové stránky na Internetu (celý World Wide Web, tj. WWW).\n\nRobot pracuje tak, že dostane na začátku seznam atraktivních stránek (tj. vstupních míst, resp. seznam URL odkazů). Nejlépe je to seznam rozcestníků, jako je například katalog Seznamu, Yahoo! Directory a podobně. Robot každou stránku stáhne na svůj pevný disk a poznamená si její URL adresu, aby ji nenavštěvoval opakovaně. V uložené stránce přečte všechny hypertextové odkazy na další webové stránky, čímž získá další místa, která stejným způsobem navštíví. Robot pracuje cyklicky, takže se po určitém čase na stránky vrací, aby zjistil jejich případné změny.\n\nStránky, které robot uložil na pevný disk, je nutné zpracovat a vytvořit z nich databázi. V databázi jsou uvedena všechna nalezená slova a k nim adresy, na kterých se tato slova vyskytují. Databáze je tedy schopna poskytnout informaci, na kterých stránkách se hledané slovo nachází. Problémem je velikost databáze, protože její sekvenční prohledání by trvalo neúměrně dlouho. Proto následuje další krok, tzv. indexace.\n\nIndexování databáze urychluje vyhledání požadované informace. Zároveň je index vytvořen tak, aby poskytoval na prvních místech stránky s nejvyšší užitnou hodnotou (tzv. relevancí, mající nejvyšší hodnocení kvality, nejvyšší váhu). Pro výpočet relevance se používají nejrůznější algoritmy, které jsou založeny na nejrůznějších znacích stránek a různých úhlech analýzy jejich obsahu, například:\n\n\n\n\n\n\nVyhledávač poskytuje svým uživatelům vstupní formulář, do kterého jsou zadávána hledaná slova (fráze atp.). Po odeslání dotazu jsou pomocí indexu získány z databáze odkazy na stránky, které hledané slovo obsahují. Podle kvality indexu jsou na prvních místech většinou odkazy na stránky, které jsou pro uživatele dostačující. Pro vyšší přehlednost se zobrazuje kromě odkazu ještě titulek stránky, okolí nalezených slov a případně i další informace (stáří informace, kvalita odkazu, …).\n\nZ principu práce vyhledávače vyplývá, že nikdy nemá úplně aktuální informace, ale prezentuje je se zpožděním. Robot navštěvuje zajímavé adresy co nejčastěji (např. zpravodajské servery) nebo se dokonce uzavírá smlouva o snadnějším zpřístupnění obsahu pro robota (místo pasivního čekání na návštěvu robota jsou nové informace robotovi přímo zaslány). Pro vyšší efektivitu se databáze aktualizuje po částech nebo průběžně nebo se co nejčastěji aktualizují alespoň nejzajímavější a nejčastěji hledané informace.\n\nNěkdy je nežádoucí, aby robot indexoval některé stránky. Proto existuje možnost, jak roboty omezit pomocí souboru robots.txt, který se umisťuje do kořene webového serveru.\n\nTechnika, která dokáže stránky upravit tak, aby se co nejlépe umístily ve výsledcích vyhledávání, se nazývá SEO ( ) a v poslední době je velmi žádanou službou. SEO techniky se rozlišují na „povolené“ a „zakázané“ (tzv. Black Hat SEO, které vyhledávače tvrdě postihují například vyřazením ze svého indexu), avšak z hlediska vyhledávačů je jakékoliv umělé zlepšování umístění ve výsledcích vyhledávání nežádoucí (snad kromě případů, kdy robot stránce z nějakého důvodu nerozumí).\n\nNa podobném principu funguje i tzv. Google bomba, která umožňuje do výsledků vyhledávání zahrnout i stránky, které hledané slovo neobsahují.\n\n\n\nHistorie internetových vyhledávačů se začala psát v roce 1990, kdy byl pro prohledávání FTP archivů vytvořen vyhledávač Archie. V roce 1998 byl představen vyhledávač Google, který pomocí unikátního řadícího algoritmu výrazně změnil pohled na vyhledávání v internetovém obsahu.\n\n\n"}
{"id": "25585", "url": "https://cs.wikipedia.org/wiki?curid=25585", "title": "Grand Prix Brazílie 2003", "text": "Grand Prix Brazílie 2003\n\nGrand Prix Brazílie XXXII Grande Premio Marlboro do Brasil\n\n\nZávod původně vypsán na 71 kol, závod ukončen po nehodě Marka Webbera a Fernanda Alonsa.\n\n\n\n\n"}
{"id": "25586", "url": "https://cs.wikipedia.org/wiki?curid=25586", "title": "Černé jezírko", "text": "Černé jezírko\n\nČerné jezírko je název několika malých vodních ploch:\n\n"}
{"id": "25590", "url": "https://cs.wikipedia.org/wiki?curid=25590", "title": "Mateřská škola", "text": "Mateřská škola\n\nMateřská škola ve státech střední Evropy znamená předškolní zařízení pro děti od 3 do 7 let. V mnoha jiných zemích se nazývá „kindergarten“ (z němčiny – „zahrada pro děti“) a označuje první stupeň vzdělání pro děti ve třídě (nultá úroveň ISCED). Tedy termín mateřská škola v některých zemích označuje součást formálního školního systému, zatímco v jiných zemích může znamenat předškolní zařízení nebo opatrovatelskou péči. Název se někdy neoficiálně, hovorově nahrazuje pojmem mateřská školka nebo jen školka, případně mateřinka.\n\nEtymologický základ termínu v češtině, stejně jako vyučovací metody školy položil již v polovině 17. století Jan Ámos Komenský spisem \"Informatorium školy mateřské\" i dalšími didaktickými knihami, jež ovlivnily školství v celé Evropě. \nv Německu Friedrich Fröbel otevřel oficiálně první mateřskou školu v roce 1840 na oslavu 400. výročí objevení knihtisku Gutenbergem.\n\nPrvní mateřskou školu v USA založila v roce 1856 Margarethe (Margaretta) Meyerová Schurzová (manželka státníka jménem Carl Schurz), a to ve městě Watertown ve státě Wisconsin. Od roku 1873 byla provozována jako veřejná instituce.\n\nPředchůdcem mateřské školy byly tzv. Opatrovny, které začaly vznikat v 1. polovině 19. stol. z důvodu rozšíření manufakturní výroby (do pracovního procesu byly zařazeny i ženy – matky a tak se předškolní děti potulovaly bez dozoru po okolí, zařazovaly se do různých žebráckých gangů nebo umíraly na zranění). V Čechách byl průkopníkem opatroven Jan Svoboda (1803–1844) s manželkou Zuzanou. 1. března roku 1832 založil \"Kleinkinderaufbewahrnanstalt\", česky též \"vzornou opatrovnu pro malé děti\" v Praze na Novém Městě, v ulici Na Hrádku, pod Emauzy. Škola měla své patrony, sponzory, komisi pro přijímání i oblékání dětí a školního lékaře, kterým byl po dvě desetiletí Jan Theobald Held. Svoboda pomocí her, říkanek a zpěvu vštěpoval tříletým až šestiletým dětem nenásilnou formou morální zásady a učil je základům čtení, psaní i němčiny. Vydal i několik vlivných publikací, např. \"Školka\", \"Malý čtenář\", \"Malý písař\", \"Malý Čech a Němec\".. Škola byla velmi hojně navštěvovánaa, roku 1841 již měla 196 dětí - chlapců i dívek. \n\nRoku 1836 následovalo otevření obdobné školy malostranské při kostele Panny Marie Vítězné, poprvé pod názvem \"Normální školní zahrada\" (\"Normalschulgarten\"), jež brzy přijímala také kolem 200 dětí ročně, a třetí školka vznikla na Hradčanech v domě čp.101/IV. Ani největší pražské předměstí Karlín nezůstalo bez opatrovny: byla otevřena z iniciativy tamního továrníka Leopolda Jerusalema a jeho manželky Františky, také roku 1832. Další opatrovny byly v letech 1835-1840 otevřeny v Plzni, Mladé Boleslavi, Hradci Králové, Rokycanech, v Lokti a v Klatovech.\n\nV 2. polovině 19. stol. se v Čechách začaly objevovat německé Kindergarten neboli dětské zahrádky podle Friedricha Fröebela – původně pro matky s dětmi, které se zde učily správné výchově svých dětí. První Kindergarten v Čechách byla založena roku 1862 v Praze ve Spálené ulici. Kindergarten byly zakládány českými Němci (docházelo k poněmčování českých dětí) a pracovalo se v nich s tzv. „dárky“, což byly objekty geometrických tvarů (koule, krychle, hranol, kužel, atd.), které se dále dělily na menší části, tedy první stavebnice pro rozvoj myšlenkových operací, základy počtů, atd.\n\nJako reakce na německé Kindergarten v roce 1869 byla v Čechách založena první mateřská škola v Praze v prostorech kolem kostela sv. Jakuba. Vznikla z iniciativy Marie Riegrové Palacké, která poslala dvě české opatrovnice (Marii Mullerovou a Barboru Ledvinkovou) do Francie, aby zde přejaly francouzský koncept předškolních institucí. Tato mateřská škola fungovala převážně na principu charity (něco přispělo město Praha a zbytek byl financován pomocí charitativních sbírek). Díky těmto charitativním sbírkám mohl být provoz MŠ celodenní, děti si nemusely nosit svačiny, ale bylo jim poskytnuto stravování a nejchudší z nich zde byly i ošaceny. Mateřská škola přejala tři koncepce – francouzskou (uspořádání, program, způsob výchovy a vzdělávání), německou (princip \"dárků\") a českou (výuka trivia podle vzoru opatroven).\n\nVe 20. století byla předškolní výchova ovlivněna Reformním hnutím, které vzniklo jako reakce na fröebelismus (zmechanizovaná práce s dárky, absolutní potlačení dětské individuality, přeintelektualizovaný rozvoj dítěte). Rozvíjely se dva hlavní proudy – mateřská škola jako\n\nBěhem meziválečného období (stále Reformní hnutí) vznikla potřeba vytvořit školskou reformu – byly ustanoveny dvě komise. 1. komise byla vedená Václavem Příhodou (Praha) a druhá Janem Uherem (Brno)\n\nVáclav Příhoda se snažil přenést do českého prostředí tzv „globální model“ z USA (učení bylo shrnuto do oblastí - předměty nebyly diferenciované, např. čtení se neučilo pomocí hláskování, ale pomocí zapamatování si slova jako obrazu). Toto nefungovalo (např. mnoho lidí se vůbec nenaučilo číst) a mezi pedagogy vyvolalo pomyslnou „globální válku“. Příhoda také zastával názor, že pedagogika má být přírodovědnou disciplínou.\n\nJan Uher se zabýval především strukturou a obsahem vzdělávání, ale neurčoval jeho cíl. Byl odpůrcem Příhodovy globální metody a pedagogiku zařazoval dle svého názoru mezi humanitní vědy.\n\nOtázka školské reformy nebyla vyřešena, neboť dlouhý spor Jana Uhera a Václava Příhody přerušila 2. světová válka. Z tohoto období však přece jen něco vzešlo a to díky pedagogům „pokusníkům“. Ida Jarníková začala pracovat s prvním rámcovým vzděláváním (např. rozdělila školní rok podobně jak to známe dnes – od letních prázdnin do Vánoc, od Vánoc do Velikonoc a od Velikonoc do letních prázdnin – dnes podle ročních období a jednotlivá témata rozdělila na týdenní bloky). Anna Süssová rozdělila prostory mateřské školy a zabývala se jejím vybavením (MŠ má mít 3 prostory – hernu, učebnu se stolečky a zahradu, což zůstalo dodnes. Nábytek má být přizpůsoben dětem tak, aby zvládaly sebeobsluhu – malé židle, stoly, toalety, ale také má být variabilní – možnost změny uspořádání, rozdělení prostoru, apod.).\n\nPo skončení 2. světové války byl v roce 1948 vydán \"Zákon o jednotné škole\" a docházelo k rozvoji mateřských škol a jeslí. To zařadilo předškolní vzdělání do vzdělávacích institucí, avšak prozatím byla MŠ nepovinná. Do roku 1965 vzrůstala kvalita předškolního vzdělávání (rozvoj estetické a dramatické výchovy, vychází řada publikací), mezi lety 1965-1975 se však rozvíjel typický socialistický přístup (socialistická ideologie se promítá do obsahu předškolní výchovy, dětem jsou předčítány sovětské pohádky, všechny vzdělávací programy jsou ve všech MŠ totožné apod.).\n\nV roce 1976 se však zásadně mění struktura školství: dosud klasicky nepovinná MŠ od 3 do 6 let, ZŠ povinná od 6 do 15 let - 5 let první stupeň a 4 roky druhý stupeň, SŠ 3 nebo 4 roky zakončena výučním listem nebo maturitou, atd.), souvisí s obecnou (ale mylnou!) představou, že pokud urychlíme tělesný rozvoj dítěte, urychlí se tak i všechny ostatní složky rozvoje (psychický rozvoj). Na základě toho je struktura upravena tak, že je prodlouženo základní vzdělání na 10 let, avšak poslední dva roky jsou středoškolského charakteru. Díky tomu sice měli všichni středoškolské vzdělání, avšak učivo probírané na ZŠ se tak muselo vměstnat jen do 8 let - první stupeň byl zkrácen z 5 let na 4 roky. Učiva však bylo příliš, první stupeň zaostával a tak se první třída přesunula do MŠ. Tak vznikl jeden (poslední) rok v MŠ povinný, děti byly usazovány do lavic a učily se číst, psát a počítat. Důsledkem bylo, že se děti předškolního věku značně přetěžovaly (nebyly na školu zralé ani připravené) a v mnoha případech se u nich projevovaly značné psychické problémy.\n\nS odchodem komunistického režimu navázala předškolní pedagogika na období Reformního hnutí a přijala osobnostně orientovaný cíl předškolní výchovy (individuální přístup k dítěti, empatie ze strany učitelky, atd.), začala se rozvíjet integrace dětí se speciálními potřebami a interkulturní výchova. V tomto období docházelo k rozvoji alternativních pedagogických směrů které známe i dnes - např. Montessori systém, Walfdorská pedagogika, projekt Začít spolu, Zdravá škola, Eko školky, lesní kluby, atd.\n\nCílem předškolního vzdělávání je, dle § 33 zákona č. 561/2004 Sb., o předškolním, základním, středním, vyšším odborném a jiném vzdělávání (školský zákon), ve znění pozdějších předpisů, podpora rozvoje osobnosti dítěte předškolního věku, podílení se na jeho zdravém citovém, rozumovém a tělesném rozvoji a na osvojení základních pravidel chování, základních životních hodnot a mezilidských vztahů. Předškolní vzdělávání vytváří základní předpoklady pro pokračování ve vzdělávání. Předškolní vzdělávání napomáhá vyrovnávat nerovnoměrnosti vývoje dětí před vstupem do základního vzdělávání a poskytuje speciálně pedagogickou péči dětem se speciálními vzdělávacími potřebami.\n\nRámcový vzdělávací program pro předškolní vzdělávání (RVP PV) vymezuje hlavní \"požadavky, podmínky a pravidla pro institucionální vzdělávání dětí předškolního věku.\" Tato pravidla se vztahují na pedagogické činnosti probíhající ve \"vzdělávacích institucích\" \"zařazených do sítě škol a školských zařízení.\" Jsou závazná pro předškolní vzdělávání v mateřských školách, v mateřských školách zřízených podle § 16 odst. 9 školského zákona, v lesních mateřských školách a v přípravných třídách základních škol.\n\nKoncepce předškolního vzdělávání je založena na týchž zásadách jako ostatní obory a úrovně vzdělávání a řídí se s nimi společnými cíli: \"orientuje se k tomu, aby si dítě od útlého věku osvojovalo základy klíčových kompetencí a získávalo tak předpoklady pro své celoživotní vzdělávání,\" umožňující mu se snáze a spolehlivěji uplatnit ve společnosti znalostí.\n\nÚkolem institucionálního předškolního vzdělávání je \"doplňovat a podporovat rodinnou výchovu\" a v úzké vazbě na ni pomáhat zajistit dítěti prostředí s dostatkem mnohostranných a přiměřených \"podnětů k jeho aktivnímu rozvoji a učení.\"\n\nPředškolní vzdělávání je institucionálně zajišťováno mateřskými školami (včetně mateřských škol zřízených podle § 16 odst. 9), lesními mateřskými školami. Pro děti s odkladem školní docházky může být realizováno v přípravných třídách základních škol. Mateřská škola je legislativně zakotvena v rámci vzdělávací soustavy jako \"druh školy.\" V procesu vzdělávání i v jeho organizaci se proto řídí obdobnými pravidly jako školy ostatní. \n\nDle školského zákona se s účinností od 1. 9. 2016 předškolní vzdělávání organizuje \"pro děti ve věku zpravidla\" \"od 3 do 6 let\", \"nejdříve však pro děti od 2 let\". Tato věta se s účinností od 1. 9. 2020 mění takto: \"Předškolní vzdělávání se organizuje pro děti ve věku od 2 do zpravidla 6 let\".\n\nMateřská škola se organizačně dělí na třídy. Do tříd je možno zařazovat děti stejného či různého věku a vytvářet \"třídy věkově homogenní či věkově heterogenní\". Stejně tak je možno do tříd běžných mateřských škol zařazovat děti se speciálními vzdělávacími potřebami\".\"\n\nPoskytování předškolního vzdělávání je podle školského zákona \"veřejnou službou\".\n\nPovinné předškolní vzdělávání se ve školním roce 2017/2018 týká všech dětí, které dosáhly do 31. 8. 2017 věku 5 let a které žijí v ČR. Povinné předškolní vzdělávání má formu pravidelné denní docházky v pracovních dnech, a to 4 souvislé hodiny denně. Ředitel školy stanoví ve školním řádu začátek povinné doby mezi 7. a 9. hodinou (vyhl. č. 14/2005 Sb., o předškolním vzdělávání, ve znění pozdějších předpisů). Dítě, pro které je předškolní vzdělávání povinné však může v mateřské škole pobývat po celou dobu provozu mateřské školy, dle potřeb rodiny.\n\nDítě nemusí plnit povinné předškolní vzdělávání ve spádové  mateřské škole, ale může v jakékoli jiné mateřské škole zapsané ve školském rejstříku. Povinností ředitele takové školy bylo oznámit řediteli spádové školy vzdělávání tohoto dítěte. \n\nRodiče si pro dítě také mohli zvolit formu individuálního vzdělávání, která je pouze jinou formou plnění povinného předškolního vzdělávání. V takovém případě musí zákonný zástupce dítěte zajistit, aby se dítě dostavilo k ověření dosahování očekávaných výstupů dle jednotlivých oblastí do mateřské školy, kde bylo dítě zapsáno k předškolnímu vzdělávání. Způsob ověření úrovně osvojování očekávaných výstupů v jednotlivých oblastech může být realizováno prostřednictvím připravených hrových a vzdělávacích aktivit dítěte v mateřské škole, didaktických her, zpracování grafomotorického listu, příp. rozhovorem (např. nad předloženým portfoliem - pokud ho dítě má, ale nemusí) atd. Vzhledem k tomu, že jednotlivé děti budou mít různou zkušenost s komunikací s cizími lidmi, může se stát, že dítě bude mít očekávané kompetence, dovednosti i zkušenosti, ale nebude je chtít v mateřské škole prezentovat. Proto je vhodné k ověřování přistupovat opravdu zcela individuálně, neboť schopnosti i možnosti dětí jsou různé a není možné stanovit jednotný podrobný postup při ověřování.\n\nDále je také možné plnit povinné předškolní vzdělávání vzděláváním v přípravné třídě základní školy a ve třídě přípravného stupně základní školy speciální, anebo vzděláváním v zahraniční škole na území České republiky, ve které ministerstvo povolilo plnění povinné školní docházky.\n\nStravování v mateřské škole má oporu v několika dokumentech. V Rámcovém vzdělávacím programu pro předškolní vzdělávání je zmíněno zajišťování stravování v obecné rovině, a to v kapitole 7.2 Životospráva:\n\n•            \"Dětem je poskytována plnohodnotná a vyvážená strava (dle předpisu). Je zachována vhodná skladba jídelníčku, dodržována zdravá technologie přípravy pokrmů a nápojů, děti mají stále k dispozici ve třídě dostatek tekutin a mezi jednotlivými podávanými pokrmy jsou dodržovány vhodné intervaly. Je nepřípustné násilně nutit děti do jídla.\"\n\nŠkolní stravování se řídí vyhláškou č. 107/2005 Sb., o školním stravování, ve znění pozdějších předpisů. Vyhláška upravuje např. organizaci školního stravování, rozsah služeb, úplatu za školní stravování, v přílohách jsou pak uvedeny výživové normy pro školní stravování a finanční limity pro nákup potravin. Vyhláška je pro veřejnou mateřskou školu zřízenou obcí závazná. Není tedy možné finanční limit překračovat, a to např. i z toho důvodu, že ne všichni rodiče si mohou dovolit větší finanční vydání. \n\nV Příloze č. 1 výše zmíněné vyhlášky lze najít průměrnou měsíční spotřebu vybraných druhů potravin na strávníka a den v gramech. \n\nMateřské školy, resp. školní jídelny zpracovávají tzv. spotřební koš, ze kterého lze zpětně vyčíst, zda jsou dané normy naplňovány či nikoli. \n\nJakou stravu děti konzumují, můžete jako zákonný zástupce zjistit z jídelního lístku. Jídelní lístek obsahuje zejména informaci o tom, jaké jídlo děti budou mít připraveno. Pokud je v jídelním lístku uveden chléb s pomazánkou, musí mít děti k dispozici chléb s pomazánkou. \n\nJe možné, že některé z dětí trpí potravinovou alergií a nemůže konzumovat všechny složky stravy. Na základě lékařského potvrzení pak mateřská škola vychází takovému dítěti vstříc a zajistí, aby dítě jídlo, které je pro něj alergenem, nejedlo.\n\nV severní Americe jsou mateřské školy obvykle začleněny do základní školy jako součást vzdělávacího systému K-12 (od Kindergarten do 12. ročníku školy – ukončení středního vzdělání). Mateřská škola, zpravidla jednoletá, se považuje za první stupeň formálního vzdělání. Ve státech Ontario a Wisconsin existují 2 ročníky mateřské školy – mateřská škola Junior a mateřská škola Senior.\n\nPo mateřské škole pokračuje dítě 1. třídou (ročníkem; anglicky \"grade\", vlastně „stupeň“).\n\nMateřské školy v Německu nejsou částí školního systému jako v USA. Německý překlad „předškola“ (předškolní zařízení) je \"Vorschule\" a používá se pro vzdělávací snahy v mateřské škole, které jsou řízeny různě v každém německém státě. Mateřské školy v Německu jsou obvykle pro děti ve věku od 3 do 6 let a často jsou provozovány církví, městskou nebo obecní správou. Docházka není povinná ani bezplatná.\n\nPrvní rok školy v Anglii a Walesu se nazývá „Recepce“ nebo zkráceně „Rok 0“. Předškolní péče, která není částí školního systému, se nazývá mateřská škola nebo příležitostně Kindergarten, ale to je především pro marketingové účely.\n\nVe státě Nový Jižní Wales se první rok základní školy nazývá mateřská škola. Ve státě Victoria se termín mateřská škola používá jako synonymum pro předškolní zařízení. Jiné státy a teritoria mohou používat i jiný model.\n\nV Číně je ekvivalentní termín pro mateřskou školu \"you er yuan\" a označuje předškolní zařízení.\n\nDěti obvykle ve věku 2–7 let navštěvují mateřskou školu, aby se naučily „jak se učit“ adekvátně komunikovat, hrát a interagovat s jinými. Učitel poskytuje různé názorné materiály a aktivity pro motivaci dětí, aby se učily jazyk a slovíčka, matematiku, vědu a počítače, podobně jako hudbu, umění a společenské chování. Pro děti, které předtím strávily většinu času doma, může mateřská škola značit trénink, jak být bez strachu v nepřítomnosti rodičů. Mateřská škola též umožňuje rodičům (zvláště matkám) vrátit se do zaměstnání.\n\nMateřské školy mohou být buď s polodenním provozem, do nichž dítě přichází ráno a odchází domů po obědě (lidově „po o“), anebo s celodenním, kam dítě přichází ráno a odchází domů až odpoledne, zpravidla kolem 16. do 17. (někde již od 15. až do 19.) hodiny. V mateřské škole mohou být třídy s polodenním i celodenním provozem.\n\nPo mateřské škole, v závislosti od země, děti pokračují další úrovní, první třídou školy. Mnoho soukromých společností v USA nazývá svou opatrovatelskou péči 'mateřská škola' nebo 'Kindergarden'. Vžil se rovněž termín 'nursery' nebo 'nursery school' (používá se spíše ve Velké Británii).\n\n\n\n"}
{"id": "25591", "url": "https://cs.wikipedia.org/wiki?curid=25591", "title": "Církev československá husitská", "text": "Církev československá husitská\n\nCírkev československá husitská (zkratka CČSH, do roku 1971 pouze Církev československá, zkratka CČS) je křesťanská církev vyhlášená 8. ledna 1920. Jde původně o specificky českou národní církev, jejíž působení je omezeno prakticky jen na dnešní Českou a Slovenskou republiku. Při sčítání lidu v roce 2011 se k ní hlásilo v Česku 39 276 věřících a na Slovensku podle údajů z roku 2011 1 782 věřících. Je postavena na zásadách presbyterních s prvky episkopálními; od roku 1994 se hlásí k Leuenberské konkordii.\n\nCírkev československá husitská za zdroje své nauky označuje snahu o návrat k \"prvotní církvi\" či k \"pravému jádru křesťanství\". Podobně jako Českobratrská církev evangelická se považuje za pokračovatelku učení mistra Jana Husa a husitství, které je zde pokládáno za specificky českou formu křesťanství. Nauka církve vychází ze závěrů radikální části české katolické moderny vedené Karlem Farským a dalšími katolickými duchovními, kteří se na přelomu let 1919 a 1920 odštěpili od římskokatolické církve.\n\nCírkev československá se začala odštěpovat od římskokatolické církve o Vánocích 1919. Její vznik je spojen s politickými změnami po první světové válce, kdy nově vzniklá Československá republika hledala nejen politickou, ale i duchovní a náboženskou identitu. Římskokatolická církev totiž byla od konce 19. století zejména v intelektuálních a politických kruzích chápána jako jeden z nástrojů habsburské protičeské politiky a jako brzda politických ambicí českého národa. To se projevovalo také v části samotné české katolické církve: někteří duchovní usilovali o přizpůsobení stále více se prosazujícímu nacionálnímu vnímání věřících, jehož vnějším projevem bylo užívání češtiny v liturgii a otázka postoje k náboženským problémům českých dějin. Tito tzv. katoličtí modernisté byli organizováni v Jednotě katolického duchovenstva, jež však nedosáhla uznání u vedení církve.\n\nPo vzniku ČSR mezi lidmi šířil odmítavý postoj ke katolické církvi jako zdiskreditovanému nástroji habsburské moci („pryč od Vídně a od Říma“) a znovu se obnovila snaha o její reformu zevnitř, zejména u modernistických kněží z Jednoty katolického duchovenstva. Vyvrcholením jejich snažení a opozice k církevnímu vedení byly o Vánocích 1919 bohoslužby v češtině, pro něž liturgii velice rychle připravil Karel Farský a zhudebnil Josef Pícha. Na 8. ledna 1920 byl svolán první sněm, na kterém byla oficiálně vyhlášena nová, „národně pojatá“ Církev československá. Vznik církve byl vyhlášen provoláním \"„Národu československému“\", které její ustavující Sněm schválil 10. ledna 1920 a které bylo zveřejněno o den později, 11. ledna 1920. Státem byla Československá církev uznána 15. září téhož roku. Na některých místech docházelo zpočátku k nepokojům mezi věřícími Československé církve a katolíky, protože členové nové církve se snažili zabírat násilím pro své bohoslužby katolické kostely. Obce této církve vznikaly i na Slovensku (viz článek Církev československá husitská na Slovensku) a na Podkarpatské Rusi (viz článek Církev československá na Podkarpatské Rusi).\n\nPři hledání vhodných organizačních forem, odpovídajících požadavkům moderní doby, se Církev československá musela ve svých počátcích paradoxně vyrovnávat v prvé řadě s problematikou, dosahující až do samých počátků církevních dějin – s otázkou episkopality a s ní spjatou otázkou svěcení kněžstva. Vedena snahou o zajištění legitimity své mise, hledala Církev československá logicky inspiraci mezi dalšími křesťanskými směry, stojícími mimo římské katolictví, s nímž se rozešla. Vybrala si záhy pravoslaví a obrátila se s prosbou o pomoc při svěcení biskupů k srbské pravoslavné církvi. Klíčový problém konfrontace svobody přesvědčení s kontinuitou tradice, bytostně spjatý s reformismem, se však projevil i zde v podobě střetnutí mezi zastánci takzvaného svobodně křesťanského směru s reformními kořeny na straně jedné a zastánci ryze pravoslavného zaměření s ortodoxními důrazy na straně druhé.\n\nZastánci pravoslavné orientace zprvu posílili svůj vliv, když v roce 1921 oslabili pozici dvou ze tří kandidátů na biskupský úřad, kteří projevovali svobodně křesťanské tendence. Jedním z nich byl Karel Farský. Srbská pravoslavná církev pak přednostně v září roku 1921 vysvětila pouze třetího z nich, Matěje Pavlíka, jenž přijal při biskupském svěcení jméno Gorazd. Ten se jako biskup moravské diecéze značnou měrou zasloužil o prosazování pravoslavného směru. Jako většinový se však ukázal Farského svobodně křesťanský směr. Rostoucí napětí kulminovalo v roce 1922, kdy Karel Farský a František Kalous vydali \"Československý katechismus\". Pravoslavné křídlo jej jako nepřijatelný odmítlo, pravoslavný biskup Dositej zastupující srbskou pravoslavnou církev o něm prohlásil, že jde o „panteistický katechismus“, který popírá všechna křesťanská vyznání. V přímé volbě patriarchy, konané v červnu roku 1924, byl pak zvolen dosavadní správce západočeské diecéze K. Farský, který zároveň převzal v této diecézi biskupský úřad. Úspěšné volbě Karla Farského předcházelo dovršení procesu řádného ustavení dalších tří diecézí Církve československé v průběhu roku 1923: dvou v Čechách – západočeské se sídlem v Praze (duben) a východočeské se sídlem v Hradci Králové (květen) – a jedné ve Slezsku s centrem v Radvanicích u Ostravy (prosinec), v jejichž vedení měla Farského svobodně křesťanská koncepce budování církve podporu. Biskup Gorazd se nejprve snažil tento stav zvrátit. Nakonec se ale menšinové pravoslavné křídlo v čele s biskupem Gorazdem, ve snaze naplnit tradiční křesťanskou formu, v roce 1924 s Církví československou rozešlo a začalo posléze budovat ve spolupráci se srbskou pravoslavnou církví na území Československé republiky samostatnou pravoslavnou církevní organizaci.\n\nPrvní zasedání I. řádného sněmu Církve československé se konalo v roce 1924 v Praze. Církev zde sjednotila svou liturgickou a obřadní praxi a zároveň nalezla ekleziologické východisko ve zřizování volených biskupů, kteří neusilovali o dosažení tradiční apoštolské posloupnosti a odvolávali se po vzoru radikální reformace na biblické zdroje mise církve. Sněm též učinil zásadní rozhodnutí o svěcení kněžstva, při němž jako spolusvětitelé vystupují kněží i laici.\n\nPo smrti Karla Farského v roce 1927 byl zvolen a v roce 1928 do úřadu patriarchy uveden biskup východočeské diecéze Gustav Adolf Procházka. Před patriarchou Procházkou stál v prvé řadě základní úkol: dovést ke zdárnému konci jednání I. řádného sněmu. Druhé zasedání tohoto sněmu se konalo v roce 1931 v novém ústředí církve v Praze-Dejvicích. Předmětem hlavního sněmovního jednání se stala zejména věroučná problematika. Na prvém místě je tu třeba uvést schválení základního věroučného dokumentu „Učení náboženství křesťanského pro věřící Církve československé“, na jehož přípravě měl zásadní podíl vysokoškolský pedagog a teolog Alois Spisar.\n\nCírkev československá též budovala své mezinárodní kontakty a vyvíjela při zmírňování následků tehdejší velké hospodářské krize rozsáhlé charitativní úsilí. Bohoslovce vychovávala Husova československá evangelická fakulta bohoslovecká, kde měla církev od roku 1935 svoji samostatnou sekci.\n\nPodle sčítání lidu v roce 1930 se k Církvi československé hlásilo v českých zemích skoro 780 000 věřících. Růst církve v tomto období dokumentuje výstižně i fakt, že jejím 260 státem schváleným náboženským obcím sloužilo na konci 30. let již celkem 157 nových sborů. Organizační zajišťování všech těchto velkých úkolů náleží k zásluhám patriarchy G. A. Procházky o církev.\n\nCírkev byla z rozhodnutí protektorátních úřadů přejmenována na Církev českomoravskou. Tato změna musela být zanesena do všech písemností a dokumentů, také do kronik náboženských obcí včetně titulních stránek. Vzhledem k široké členské základně a působení nejen v českých zemích, ale i na Slovensku, Podkarpatské Rusi a ve Vídni, se církev musela od roku 1938 vyrovnávat se změnami na evropském kontinentu. Oklešťování Československé republiky na podzim 1938 se organizačně i územně dotklo části náboženských obcí v tzv. Sudetské župě, na polském území, na Slovensku a Podkarpatské Rusi. Nejsložitější situace nastala na Těšínsku. Zde byli věřící proti jejich vůli i s dětmi zapsáni polskými úřady jako římskokatolíci, s výjimkou rodin, které se přihlásily k evangelickému vyznání. Všichni duchovní museli opustit své věřící, rady starších byly nuceně rozpuštěny. Zdárný rozvoj církve na Slovensku byl přerušen zejména v důsledku podpisu mnichovské dohody a vídeňské arbitráže. Pouhé tři týdny po vyhlášení Slovenského státu byla 5. dubna 1939 výnosem slovenského ministerstva školství a národní osvěty zrušena doposud platná Ústava CČS a zakázána působnost církve na Slovensku. Církev československá se tak stala první z tzv. malých církví, které byla zastavena činnost. Úhrnem ztratila Církev československá na zabraných územích 37 náboženských obcí. Úbytek členů podle dostupných čísel dosáhl přibližně počtu 45 000. \n\nVedle změny názvu církve na „českomoravská“, která byla vynucena tlakem okupačních a protektorátních orgánů, musela Církev českomoravská čelit intervencím protektorátní správy do církevní autonomie (za zemřelého ThDr. Gustava Adolfa Procházku nemohl být zvolen nový patriarcha, ve východočeské diecézi nebyla v roce 1941 potvrzena regulérní volba nového biskupa Jana A. Tabacha) i administrativním restriktivním opatřením v oblasti hospodaření a správy církevního majetku (rekvizice celkem 160 zvonů, válečné škody, snižování dotací atd.). Z 16 periodických časopisů, které CČS(H) v roce 1939 vydávala, mohly pouze dva vycházet až do roku 1945 (Český zápas, Svoboda svědomí).\n\nVěřící Církve českomoravské byli zastoupeni v celé škále odbojových skupin domácího hnutí odporu, výraznou církevní stopu lze vysledovat i v odboji zahraničním (ve Velké Británii u Royal Air Force např. působil vojenský kaplan Karel Vítězslav Vít, po ustavení československé exilové vlády v Londýně byl povolán na ministerstvo zahraničních věcí a pověřen řízením duchovního odboru na V. oddělení kulturní propagandy a studijním František M. Hník). Jako oběť nacistické perzekuce zemřelo osm duchovních (Rudolf Babula, Jaroslav Bendl, Václav Falta, Linhart Hodík, František Janků, Jan Parkán, Vojtěch Schück a Alois Tuháček), 32 duchovních včetně válečného správce pražské diecéze Jana Lomoze bylo dlouhodobě vězněno, dalších 90 kněží se zapojilo do protinacistického odboje, což představuje 39 % všech duchovních, kteří v letech 1938–1945 působili ve farní správě. Počty obětí z řad laiků dosahují takové výše, že je lze jen obtížně vyčíslit.\n\nV církvi se od roku 1938 do roku 1945 setkáváme s celou škálou sociálních aktivit, jimiž Církev českomoravská reagovala na aktuální potřeby společnosti (pomoc uprchlíkům, pronásledovaným a postiženým rodinám, pomoc Židům, ošetřovatelská a zdravotní péče v rodinách, činnost vlastního pohřebního ústavu, ošetřovatelská pomoc v lazaretech během Květnového povstání českého lidu nebo pomoc vracejícím se vězňům). Během Pražského povstání bylo 7. května 1945 přesunuto ilegální rozhlasové vysílání do Husova sboru v Praze na Vinohradech. Z těchto míst zazněla zpráva o podpisu protokolu o kapitulaci německých branných sil i o průniku Rudé armády do hlavního města.\n\nDo správy této církve byla židy v roce 1939 kvůli ochraně před nacisty předána synagoga v Kladně, v dalších bývalých synagogách působí Církev československá husitská až z doby po druhé světové válce, například v Hořicích, Novém Bydžově, Rousínově, Prostějově nebo Třebíči.\n\nPo osvobození se církev mohla vrátit k původnímu názvu. Silové působení takzvané Ústřední národní správy Církve československé – akční skupiny několika radikálních členů církve, přechodně zřízené za účelem poválečné očisty a konsolidace brzy po obnovení republiky v roce 1945 – napodobovalo dobové modely účtování s minulostí a předjímalo praktiky rodící se totality. Někteří bývalí představitelé Ústřední národní správy dokonce církev záhy opustili a od roku 1949 se zapojili do činnosti státního dozorového orgánu nad církvemi – Státního úřadu pro věci církevní (např. František Hub). Jeden z bývalých duchovních Československé církve, Vladimír Průša, se rovněž v roce 1950 podílel na vzniku filmu \"Běda tomu, skrze něhož přichází pohoršení\", který manipulativně pojednával o okolnostech tzv. Číhošťského zázraku a ostouzel tehdejšího číhošťského kněze, Josefa Toufara, který nedlouho poté zemřel na následky mučení ve vyšetřovací vazbě.\nV poválečných podmínkách církev znovu řádně ustavila své řídící instituce až v roce 1946. Současně zároveň provedla i několik výrazných organizačních změn. Na prvním zasedání II. sněmu v lednu roku 1946 tak došlo k úpravě církevní ústavy. Hodnost patriarchy přestala být doživotní a oddělila se od hodnosti biskupa pražské diecéze. Volebním obdobím byl omezen i výkon biskupské hodnosti. V čele pražské diecéze pak stanul teolog starozákonní vědy Miroslav Novák, bývalý předseda Ústřední národní správy. Na druhém zasedání II. sněmu v roce 1946 byl sice třetím patriarchou zvolen významný teolog – biblista a vysokoškolský pedagog František Kovář.\n\nNa počátku padesátých let se jevila Církev československá vnějšímu pozorovateli v podobě mohutného společenství, úspěšně se rozrůstajícího jako nikdy před tím. K církvi se hlásilo skoro 947 000 věřících. Růst Církve československé zvláště vynikal ve srovnání se státními zásahy, postihujícími římskokatolickou církev. Tento kontrast byl však vyvoláván uměle v rámci taktického postupu totalitního státu, uplatňujícího vůči jednotlivým křesťanským církvím diferencovaný přístup. Základní strategií však byla postupná likvidace všech církví bez rozdílu, Církev československou nevyjímaje.\n\nOd roku 1947 vstoupily do duchovenské služby Církve československé první ženy – farářky. Podíl žen na duchovenské práci v církvi se v následujících letech stále zvyšoval a tato tendence trvá do současnosti.\n\nV 50. a v 60. letech reagovaly sněmy církve na tlaky totalitního státu (III. sněm v roce 1950, IV. sněm v roce 1956, V. sněm v roce 1961). Sněm v roce 1961 schválil nový ústavní dokument, nazvaný \"Zřízení\", umožňující pružně regulovat život církve pomocí tzv. Organizačního řádu. Aby Církev československá obstála v těžkých podmínkách, vyvinula na poli své teologické práce pozoruhodné intelektuální úsilí. Východisko bylo nalezeno v prohlubování duchovního rozměru života církve. Toto směřování bylo zároveň spjato s rozvíjením biblické teologie, která hledala svou inspiraci v biblismu české reformace. Centrem teologické práce se stala nová Husova československá bohoslovecká fakulta v Praze, zřízená vládním nařízením č. 112 v červnu roku 1950. Tato fakulta představovala novou příležitost k obsazení všech teologických oborů mladými odborníky a byla jedním z mála pozitivních momentů v životě církve v této jinak temné době. V roce 1961 byl do čela církve zvolen Miroslav Novák, později pražský biskup, jako její čtvrtý patriarcha.\n\nOd roku 1963 je církev členem Světové rady církví ( WCC ). Pražská farářka Martina Viktorie Kopecká je ve volebních obdobích 2017 až 2021 členkou výkonného výboru Světové rady církví.\n\nV roce 1968 se Československá církev přihlásila k demokratizaci politického života a postavila se také proti okupaci Československa vojsky Varšavské smlouvy. Roku 1971 církev na VI. řádném sněmu doplnila svůj název charakteristikou \"husitská\" a přijala základní věroučný dokument „Základy víry“. Církev zde zdůraznila trojiční charakter své teologie a svoji christologii důsledně vyložila s pomocí pojmů, vycházejících z tradice české reformace. Na formulaci dokumentu měl zásadní podíl teolog a vysokoškolský pedagog Zdeněk Trtík.\n\nPřevratný počátek 90. let minulého století, následující po „sametové revoluci“ z roku 1989, otevřel církvi netušené možnosti. Husova československá bohoslovecká fakulta byla v roce 1990 inkorporována do svazku fakult Karlovy univerzity v Praze jako Husitská teologická fakulta. VII. sněm církve, který pak reagoval na převratné společenské změny, proběhl ve třech zasedáních. Ve svém prvním a druhém zasedání, následujících těsně po sobě v březnu roku 1991, zvolil sněm pátým patriarchou brněnského biskupa Vratislava Štěpánka a odstranil ze Zřízení církve schvalovací právo státu.\n\nV roce 1994 podepsala Církev československá husitská Leuenberskou konkordii, jež jí umožnila v rámci CPCE sdílet s protestantskými a jinými nekatolickými církvemi, které přijaly tento dokument, „kazatelnu a stůl Páně.“ V roce 1994 též zvolilo volební sněmovní shromáždění pražského faráře Josefa Špaka šestým patriarchou. V roce 1999 byla do olomouckého biskupského úřadu zvolena Jana Šilerová, která se tak stala první biskupkou z postkomunistické Evropy.\n\nCírkev si v dubnu 1999 zvolila svou první biskupku Janu Šilerovou, nicméně již v lednu 1999 kardinál Miloslav Vlk učinil veřejné prohlášení, kterým volbu ženy do biskupského úřadu odsoudil a zmínil budoucí zhoršení ekumenických vztahů v důsledku této volby. Po kritice ze strany CČSH římskokatolická církev se od jeho prohlášení distancovala a uvedla, že nehodlá oponovat této volbě. V roce 2000 se biskupského svěcení Jany Šilerové účastnili i představitelé římskokatolické církve.\n\nV letech 2001–2014 v celkem šesti zasedáních proběhl VIII. sněm církve. Při jednom z nich byl v září roku 2001 zvolen sedmým patriarchou církve Jan Schwarz, který však z funkce odstoupil v roce 2005. V následujícím přechodném období se stal správcem církve biskup hradecké diecéze Štěpán Klásek. V roce 2006 církev zasáhla kauza pražského biskupa Karla Bicana.Bolestnou aféru podtrhlo, že diecézní shromáždění Bicana v lednu 2007 těsně potvrdilo ve funkci i proti přání Ústřední rady CČSH a patriarchy, ale Ústřední rada CČSH jej v dubnu suspendovala a v listopadu abdikoval. V roce 2011 Ministerstvo kultury ČR provedlo audit hospodaření CČSH, v souvislosti s kterým se objevily nesrovnalosti, které se nakonec ale nepotvrdily.\n\nCírkev československá husitská udržuje tradici každoročních bohoslužeb ve výroční den mučednické smrti M. J. Husa, konaných v Praze, v Betlémské kapli, které dnes mají své trvalé místo ve veřejných sdělovacích prostředcích. Na pátém zasedání VIII. sněmu v září roku 2006 byl do čela církve zvolen pražský farář Tomáš Butta jako její osmý patriarcha. Církevní volební sněm jej v roce 2013 opětovně zvolil na další sedmileté funkční období. Pod jeho vedením církev zejména úspěšně dokončila rozsáhlou věroučnou, liturgickou i právní sněmovní agendu v roce 2014 a posléze rekonstruovala též památník Mistra Jana Husa v Husinci jako důstojný příspěvek k roku 2015 – 600. výročí Husovy mučednické smrti.\n\nCírkev československá husitská se připravuje ke 100. výročí v roce 2020 s mottem \"100 let služby Bohu a pomoci člověku.\"\n\nCČSH od počátku působila na území celého Československa, ovšem ve skutečnosti představovala významnou skupinu pouze v českých zemích; na Slovensku byl její vliv velmi malý a omezoval se prakticky pouze na Čechy tam žijící. Podobně církev působila do roku 1939 na Podkarpatské Rusi. Tomu odpovídá i dnešní organizace církve – v Česku je tvořena asi 350 církevními obcemi, které se sdružují do 5 diecézí (pražské, brněnské, královéhradecké, olomoucké a plzeňské), zatímco území Slovenska pokrývá jediná diecéze (bratislavská) se čtyřmi obcemi.\n\nV současné době je základním dokumentem, jímž se církev řídí, Ústava Církve československé husitské přijatá v roce 2005 a prováděná Řádem duchovenské služby z roku 2005. Podle dokumentů je základní jednotkou církve náboženská obec vedená farářem nebo farářkou či administrátorem a radou starších. V čele církve stojí ústřední rada, složená ze zástupců diecézí, biskupové, představitel Husitské teologické fakulty Univerzity Karlovy a patriarcha. Ten je nejvyšším celocírkevním představitelem a je volený na 7 let. Charakteristickým rysem církve je spoluúčast laiků na vedení církve. Podle Ústavy má tedy církev presbyterní zřízení (účast zvolených presbyterů na řízení církve) s episkopálními prvky.\n\nKaždý stupeň církevní hierarchie (obec, diecéze, celocírkevní úroveň) má vedle personálních představitelů také shromáždění (Shromáždění obce, Diecézní shromáždění, Církevní sněm a Církevní zastupitelstvo jako dva zákonodárné orgány), správní orgán (rada starších, diecézní rada, ústřední rada) a také soudní a revizní orgány. Na úrovni obce tvoří shromáždění všichni členové, volená shromáždění na vyšších stupních jsou obsazena také virilními členy. Vikariáty, které tvoří mezistupeň mezi církevní obcí a diecézí, mají na rozdíl od ostatních stupňů církevní správy charakter výhradně organizační jednotky.\n\nObecné označení církevní stavby (např. kostela či modlitebny) církve československé husitské se zdůrazněním živého shromáždění se nazývá sbor, např. Husův sbor, Sbor Mistra Jakoubka ze Stříbra a další.\n\nPři sčítání lidu v roce 2011 v České republice měla CČSH ze všech církví nejméně příznivou věkovou strukturu – 68 % osob hlásících se k této církvi bylo ve věku 60 nebo více let.\n\nPatriarcha je nejvyšším představitelem Církve československé husitské. (V případě, že by tuto funkci zastávala žena, nese titul \"generální biskupka.\") V této funkci se vystřídali:\n\n\nZákladní specifika této církve jsou definována takto:\n\nCírkev československá husitská se ve svém učení dává vést svědectvím a zvěstí Bible. Z církevní tradice přijímá to, co je s Písmem svatým ve shodě. Biblická orientace jí otevřela důležité poznání, že existuje jediná církev Kristova na celém světě, která je složena z křesťanů ve všech organizacích křesťanských církví.\n\nZákladem církevního života jsou pravidelné nedělní bohoslužby s liturgií dr. Karla Farského. Bohoslužba má dva vrcholy – zvěstování biblického poselství Božího slova a zpřítomnění Krista jako živého Pána církve a skrytého Pána dějin ve společenství při večeři Páně.\n\nCírkev vysluhuje sedm svátostí – křest, biřmování, večeři Páně, pokání, manželství, útěchu nemocných a svěcení kněžstva.\n\nCírkev zajišťuje shromáždění duchovní péče o děti, mládež a dospělé a koná pravidelné biblické hodiny. Duchovní a jeho spolupracovníci se starají také o osobní duchovní péči, a to zejména při návštěvách v rodinách, u nemocných, osamělých, pozůstalých a dalších zájemců o setkání s představiteli církve. Duchovního lze požádat o tzv. pastorační rozhovor anebo o soukromou zpověď. Duchovní je vázán zpovědním tajemstvím.\n\n\n\n"}
{"id": "25593", "url": "https://cs.wikipedia.org/wiki?curid=25593", "title": "Seznam japonských spisovatelů", "text": "Seznam japonských spisovatelů\n\n\n\n\n\n\n\n\n\n\n\n\n\n\n\n"}
{"id": "25594", "url": "https://cs.wikipedia.org/wiki?curid=25594", "title": "Julio Médem", "text": "Julio Médem\n\nJulio Médem Lafont, obecně známý jako Julio Medem, (* 21. října 1958, San Sebastián) je španělský filmový režisér a scenárista.\n\nNarodil se v San Sebastiánu v Baskicku. Vystudoval medicínu, chirurgii, ale už jako malý si rád hrál s kamerou. Hned po medicíně začal pracovat jako filmový kritik. Mezi lety 1977-1988 natočil několik krátkých filmů. První celovečerní film \"Vacas\" vznikl v roce 1992. Od \"Zrzavé veverky\" k Lucii se stupňuje jeho specifický způsob vyprávění, Medem naprosto přirozeně a přitom magicky probírá otázky vlastní identity a existence v realitě a fikci. Velká témata jeho filmů jsou také lidské vztahy, láska. Zatím poslední, \"Baskický míč\" je ovšem obratem k dokumentárnímu filmu, ve kterém Medem řeší stále živý problém baskicko-španělského soužití. Film vyvolal silně negativní odezvu, a tak Medem odložil natáčení dalšího podobného dokumentu. V pořadí sedmý Medemův celovečerní film \"Caótica Ana\" režisér věnoval své sestře, která v roce 2000 zahynula při autonehodě. Ve filmu se objeví v latinském světě dobře známá zpěvačka Bebe.\n\nMedemovy filmy získaly mnohá ocenění: španělskou Goyovu cenu, ocenění na festivalu v Cannes.\n\n\n\n\n\n"}
{"id": "25600", "url": "https://cs.wikipedia.org/wiki?curid=25600", "title": "Ekologie měkkýšů", "text": "Ekologie měkkýšů\n\nZástupci všech tříd měkkýšů žijí vždy v moři, ale někdy navíc vyhledávají i jiné biotopy. Některé druhy mlžů žijí ve sladkých vodách. Některé druhy plžů žijí ve slané vodě, některé ve sladké vodě a některé se přizpůsobily životu na souši.\n\nHlavonožci jsou draví. Plži jsou většinou býložraví nebo všežraví. Někteří plži jsou zemědělsky významní škůdci (např. plzák španělský nebo slimáčci. Někteří plži jsou draví. Mlži jsou filtrátoři.\n\nMěkkýši jsou důležitou součástí potravy jiných živočichů včetně člověka. Plži často fungují v přírodě jako mezihostitelé motolic.\n\nPlži fungují v ekosystému většinou jako konzumenti 1. řádu. Zpracovávají např. také odumřelé listy a tak zpřístupňují živiny (minerální látky) pro růst rostlin. \"Vitrea\" sp., \"Euconulus\" sp. skeletují vlhké, zčásti rozložené listí opadu. Juvenilní stadia plžů se živí řasami na povrchu půdy (jako např. slimáčci). Vodní plži se živí vodními rostlinami a umožňují tak přístup bakteriím k rostlinným tkáním. Rostliny pak hnijí a jsou zdrojem žádané potravy. Bakteriemi se živí různé larvy hmyzu. Vodní plži se také živí sedimentujícími planktonními řasami (planktonní déšť). Býložraví nebo všežraví plži se mohou stát zemědělskými škůdci.\n\nNěkteří měkkýši jsou ale masožraví, a jsou tedy konzumenti 2. řádu, výjimečně i vyšších řádů. Mezi dravé druhy patří \"Daudebardia\", \"Vitrina\", \"Hyalinia\" či \"Circinaria\", která loví hlavně roupice. Mořský plž rodu \"Janthina\" se živí převážně paruskami, jako je např. paruska desková (\"Velella velella\"), jež patří mezi trubýše Siphonophora.\n\nPlž \"Elysia viridis\" požírá řasy, jejich chloroplasty však přežívají delší dobu v těle plže a tvoří sacharidy, protože se plž zdržuje u hladiny.\n\nHlemýždi fungují také jako vektor pro šíření houby Phytophthora palmivora.\n\nVýjimečně mohou plži přenášet pyl (malakogamie). Podle některých autorů pyl okřehku (\"Lemna\") a blatouchu (\"Caltha\") přenášejí vodní plži. Pyl těchto rostlin se ale pasivně šíří vodou i bez plžů. Uvádí se také jako příklad malakogamie opylování mokrýše (\"Chrysopsplenium\") na prameništích.\n\nNěkteré druhy dobře snáší chlad. \"Radix peregra\" leze i po ledě a \"Planorbis planorbis\" může přezimovat i zamrzlý v ledu.\n\nSlávička mnohotvárná patří mezi euryhalinní živočichy = může žít v mořské, brakické i sladké vodě. Při přechodu do jiného prostředí potřebuje však vždy určitou adaptační dobu. Někteří ulitnatí suchozemští plži snášejí také delší pobyt v mořské vodě a někteří sladkovodní plži až 2 týdny. Ve spojení s mořskými proudy je to důležité pro transport a šíření druhů. Částečně euryhalinní je také slávka jedlá \"Mytilus edulis\": žije ještě v Botnickém zálivu (3 promile soli), ale dosahuje zde velikosti pouze 21 mm oproti maximální velikosti 110 mm v Kielském zálivu.\n\nVodní živočichové mohou být větší než suchozemští, protože voda má větší hustotu než vzduch a oni nejsou omezováni pevností kostry. Příkladem je největší měkkýš: krakatice \"Architeuthis dux\" může dorůst 18 i více metrů. Větší živočichové jsou také ve studených vodách, např. kolem Newfoundlandu jsou nápadně větší hlavonožci (studený Labradorský proud).\n\nPřisedlí mořští měkkýši v supralitorálu a eulitorálu jsou často eurytermní, protože na ně za odlivu praží Slunce.\n\nSublitorál je charakteristický usazenými schránkami měkkýšů, často odpovídá metalimnionu (termoklina) a bývá v hloubce 7 – 12 m.\n\nKrakatice \"Architeuthis\" žijí ještě ve 450 m. Krytožábří plži pronikají do hloubek téměř 2000 m.\nHlavonožec \"Cirrothauma murray\", \"Lysotheuthis diadema\" a hlavonožci řádu Wampyromorpha se vyskytují ještě ve 3000 m. Chroustnatky žijí ještě ve 4200 m. Kelnatky žijí ještě ve 4800 m.\nSépie \"Bolitaena pygmaea\" žije ještě ve 5400 m. Plži zahrabaní v bahně žijí ještě ve 6860 m.\nMlži žijí ještě v neuvěřitelné hloubce 9000 m.\n\nSrdcovka \"Cardium\" je velmi odolná proti hydrostatickému tlaku a hyne až při 400 - 600 kp, to odpovídá hloubce 4 až 6 km. Naproti tomu hřebenatka obrovská \"Placopecten megallanicus\" při komerčním výlovu z velkých hloubek hyne, ale z malých hloubek nikoliv.\n\nHlubinné a chladnomilné druhy mají menší schránky, protože při vyšším tlaku a nižší teplotě je zvýšená rozpustnost CO a hůře se vylučuje CaCO.\n\nPlži žijí i v nadmořských výškách až 5000 m n. m. (hranice trvalého života pro člověka je 5000 m, trvalá obydlí jsou nejvýše ve 4800 m n. m.). Mlži vystupují nejvýše téměř do 4000 m n. m.\n\nMěkkýši jsou také velmi odolní vůči radioaktivnímu záření. Pro usmrcení slimáka je potřebná dávka 20 000 R (rentgen). Pro srovnání: ještěrka - několik tisíc R, člověk - 500 R, genetické změny se objevují již při dávkách menších než 100 R.\n\n"}
{"id": "25604", "url": "https://cs.wikipedia.org/wiki?curid=25604", "title": "Maďarská literatura", "text": "Maďarská literatura\n\nMaďarská literatura je literatura psaná příslušníky maďarského etnika a jiných etnik vytvořená převážně na území Maďarska. Je psána maďarsky, v počátcích také latinsky.\n\nPočátek maďarské literatury se datuje na začátek 11. století. První díla byla psaná latinsky, např. \"Legenda o svatých Zoerardovi a Benediktovi\" (1060), \"Legenda o svatém Štěpánovi\" (1096). Z doby kolem roku 1200 pochází kronika \"Gesta Hungarorum\". \"Budínská kronika\" z roku 1473, taktéž psaná latinsky, je první tištěnou knihou v Uhrách. První věta v maďarštině je známá ze zakládací listiny tihanyského opatství z roku 1055. Z doby kolem roku 1200 pochází \"Pohřební řeč a modlitba\", první souvislejší literární text v maďarštině. První kniha v maďarštině je \"Jókaiho kodex\" z doby kolem roku 1380.\n\nNa dvoře Matyáše Korvína působili humanisté Janus Pannonius a Antonio Bonfini. Po roce 1526 se už více rozvíjela literatura v maďarštině, hlavní díla byla biblická: \"Epištoly svatého Pavla\" z roku 1533 jsou první tištěnou maďarskou knihou, první úplný překlad \"Nového zákona\" byl vydán v roce 1541, v roce 1627 vyšla \"Bible katolická\".\n\nZe současných spisovatelů jsou patrně nejvýznamnější jediný maďarský laureát Nobelovy ceny za literaturu Imre Kertész (1929–2016), dále pak Péter Nádas (*1942) či Péter Esterházy (1950–2016). Známá jsou také díla Lászlóa Krasznahorkaie (*1954) díky jeho spolupráci s filmovým režisérem Bélou Tarrem.\n\nPředními básníky přelomu 20. a 21. století jsou Szilárd Borbély (1963–2014) a Krisztina Tóthová (*1967).\n\n\n"}
{"id": "25607", "url": "https://cs.wikipedia.org/wiki?curid=25607", "title": "Lipidy", "text": "Lipidy\n\nLipidy (z řeckého \"lipos\" tj. tučný) jsou přírodní látky živočišného i rostlinného původu. Mohou být v kapalném nebo pevném skupenství. Chemicky se jedná o estery vyšších karboxylových kyselin (nasycených i nenasycených) – tedy látky skládající se z uhlíku, vodíku a kyslíku. Přesněji řečeno se jedná o deriváty mastných kyselin jednosytného nebo trojsytného alkoholu.\n\nPřestože jsou lipidy funkčně i chemicky navzájem velmi různorodé látky, jejich společnou charakteristickou vlastností je hydrofobnost – jsou tedy nerozpustné ve vodě. Dobře se rozpouštějí v mnoha organických rozpouštědlech. Jsou energeticky velmi bohaté (1 gram tuku obsahuje 39 kJ = 9,3 kcal) a proto v organizmu velice často slouží jako zdroj a zásoba energie.\n\nMnohé druhy lipidů jsou však významné i z jiných hledisek, jako lipidová dvouvrstva jsou součástí buněčných membrán. Tvoří i jiné stavební složky, mají ochranné a izolační funkce a slouží i jako rozpouštědlo některých lipofilních látek – především vitamínů.\n\nLipidy mají ochrannou funkci na úrovni celého organizmu – tvoří obal některých orgánů a podkožní tuk izoluje proti teplotním výkyvům.\n\n\n\n\n\n"}
{"id": "25615", "url": "https://cs.wikipedia.org/wiki?curid=25615", "title": "Bítýška", "text": "Bítýška\n\nBítýška nebo též Bitýška je vodní tok (potok) v povodí Svratky na západní Moravě, pravostranný přítok Bílého potoka.\n\nPramení ve výšce 595 m nad mořem 1,5 km jihovýchodně od obce Sviny. Protéká soustavou rybníků u Ořechova a směřuje k jihovýchodu skrze Osovou Bitýšku a Velkou Bíteš. Ve Velké Bíteši se stáčí zhruba k severovýchodu a poblíž Křoví ústí v nadmořské výšce 445 m zprava do Bílého potoka. Po soutoku s Bílým potokem se používají oba názvy (Bitýška i Bílý potok), od sedmdesátých let 20. století však převládá pojmenování Bílý potok.\n"}
{"id": "25619", "url": "https://cs.wikipedia.org/wiki?curid=25619", "title": "Trnovník akát", "text": "Trnovník akát\n\nTrnovník akát (\"Robinia pseudacacia\", syn. \"Robinia acacia\"), je rychle rostoucí opadavý listnatý strom nebo keř z čeledi bobovitých. V Severní Americe je akát nazývaný \"Black Locust\", v Německu \"Robinie\", \"Falsche Akazie\" (falešná akácie), \"Scheinakazie\" nebo \"Silberregen\" (stříbrný déšť). Přes vzdáleně podobné listy a otrněné větévky nemá se skutečnou akácií mnoho společného. Je známo asi 20 druhů trnovníků. Trnovník pochází z Mexika a ze Severní Ameriky z lesů Apalačských hor, kde tvořil asi 4 % lesního společenství. Je rozšířen v teplých částech Evropy a Asie. V některých zemích (včetně Česka) je akát nebezpečnou invazní dřevinou. Trnovník akát patří mezi relativně krátkověké stromy, dožívá se jen zřídkakdy přes 200 let. Stopy rodu \"Robinia\" byly v Evropě nalezeny ve fosiliích z období eocénu a miocénu.\n\nKoruny akátů v dospělosti mají nepravidelnou rozložitou širokou korunu. Stromovité druhy dorůstají až 20 m a jejich koruna může být až 15 m široká.\nVětve mají v mládí hnědou kůru s výraznými trny, později šedohnědou až šedou hluboce rozpraskanou borku. Otrněné větve akátů poskytují úkryt pro hnízdění a staré akáty s rozložitými korunami jsou shromaždištěm hejn drobných ptáků. Akát má 10–25 cm dlouhé, lichozpeřené, celokrajné listy se 4 až 8 jařmy, lístky jsou dlouhé 4–8 cm. Jejichž palisty dřevnatí a vytváří tak známé tmavohnědé trny. V našem klimatu kvete v květnu (až červnu). Květy jsou bílé, typické pro bobovité. Kalich pětizubý, dvoupyský, chloupkatý, pavéza široká. Květy bývají cca 1–2 cm velké, uspořádané v nících hroznech, pro vysoký obsah glukózy mají výrazně sladkou chuť. V hroznu bývá 3–6 květů.\nPlodem jsou ploché hnědé lusky, s tmavě hnědými, hnědooranžovými semeny. Lusky jsou zpravidla osmisemenné a zůstávají na stromech do brzkého jara.\nKořeny má dlouhé, tenké, bohatě větvené a spletité. Často vyrůstají těsně pod povrchem a tvoří mnoho výmladků, jimiž se rozšiřuje do okolí. Na kořenech jsou stejně jako u všech bobovitých nádorky s nitrogenními bakteriemi. Dřevo akátu je žlutohnědé, těžké, tvrdé, pevné, velmi odolné ve styku s půdou. Flavonoidy jsou schopny více než 100 let chránit akátové dřevo pod zemí proti hnilobě.\n\nTrnovník akát je výrazně světlomilný, na půdu a vláhu však naprosto nenáročný. Roste od písčitých po jílovité půdy do výšky 1600 m n. m. Snáší dobře zakouřené prostředí, mechanické poškozování, požáry, okus i řez, vydrží zvýšenou koncentraci solí v půdě i půdy silně zhutněné, proto bývá často vysazován ve městech. Trnovníky preferují vyšší obsah vápníku.\n\nAkát, jako všichni zástupci čeledi bobovitých (\"Fabaceae\"), má na kořenech symbiotické hlízkové nitrogenní bakterie, které poutají vzdušný dusík a přeměňují ho na organické formy, které jsou přijatelné pro rostliny. Z tohoto důvodu dokáže osídlit i na živiny velmi chudé půdy. Lesníci se zprvu domnívali, že toto obohacování chudých půd živinami bude mít pozitivní vliv na produktivitu lesů na mělkých, písčitých a svažitých půdách. Ve skutečnosti byl tento efekt zanedbatelný a pěstování akátu vedlo spíše k ruderalizaci stanovišť a ústupu přirozených druhů bylin a keřů. Akát vytvářející husté, vysušené, tmavé porosty dovoluje růst jen málo druhům rostlin. Původní druhy byly vytlačeny nitrofilními, což způsobuje změny v celém biotopu.\n\nNa stanovišti se akát chová jako primárně sukcesní druh, který se rychle šíří kořenovými výmladky, alelopaticky omezuje růst ostatních rostlinných druhů a jeho odstraňování je velmi náročné.\n\nFytocenologické zařazení akátových porostů není ustálené, bývají řazeny buď do ruderálních nitrofilních porostů třídy \"Galio-Urticetea\", do třídy křovinné vegetace \"Rhamno-Prunetea\", anebo do samostatné třídy \"Robinietea\". Dále se dělí do tří svazů, v jejichž rámci vytváří několik asociacíː\n\n\n\n\nTrnovníky chorobami ve větší míře netrpí. Ze škůdců je významnější Bejlomorka akátová.\n\nTrnovník akát byl dovezen jako medonosný strom a pro jeho hospodářský význam byla jeho výsadba propagována ještě v šedesátých letech 20. století. Med z akátu má velmi světlou barvu. Akátový med je jeden z nejlepších (ne-li vůbec nejlepší) a nejléčivějších medů. Čerstvá kůra i větévky jsou léčivé (žaludeční překyselení, neuralgie líce).\nNěkteré druhy akátu, mezi nimi i trnovník akát, jsou vysazovány pro dekorativní vzhled olistění a květů. Akáty jsou krásné stinné a v době květu výrazně vonící stromy. Pro pravidelnou nevelkou korunu je nekvetoucí roubovaný kultivar \"Robinia pseudoacacia\" \"Umbraculifera\" oblíbenou dřevinou do alejí.\nKvět je jako droga sbírán pro farmaceutické zpracování.\n\nJeho velmi houževnaté dřevo se používá v nábytkářství, na stavbu plotů nebo malých člunů, ve stavebnictví i jako ceněné topivo, či na uzení. Jeho výhřevnost 11 850 MJ/m³ je nejvyšší z běžně používaných palivových dřev.\n\nAkát množíme semenem. Odrůdy, jsou-li pravokořenné, lze množit kořenovými výběžky.\n\nTrnovník akát má toxické účinky na rostliny ve svém okolí. Jeho kořeny vylučují do půdy v konkurenčním boji proti okolním rostlinám toxické látky (tzv. alelopatie). V jeho sousedství se nedaří žádné jiné přirozeně u nás rostoucí rostlině ani dřevině s výjimkou bezu černého, s kterým tvoří neproniknutelné porosty, často tvořené ještě spolu s vlaštovičníkem větším. To je důvod, proč akát vytváří monokultury. Rostlina obsahuje látky robinetin, myricetin a kvercetin.\nKromě květů je celá rostlina jedovatá, hlavně kůra. Různé zprávy ale tvrdí, že semena a mladé lusky se po tepelné upravě dají jíst, protože se jedovaté látky teplem rozkládají. Když rostlinu sežerou koně, objevuje se u nich nechutenství, skleslost, průjem, kolika, slabost a srdeční arytmie. Příznaky se obvykle dostaví do hodiny od pozření a pomoc veterináře je nezbytná.\n\nV evropských podmínkách jde o invazní druh. Do Evropy byl poprvé dovezen přibližně v roce 1601 francouzským botanikem Jeanem Robinem, po němž dostaly akáty své rodové jméno. V Česku je trnovník akát zmiňován poprvé v roce 1710. Koncem devatenáctého století se začal hojně vysazovat v evropských zemích pro zakrytí písčitých a skalnatých ploch, odkud rychle vytlačil původní, mnohdy velmi cennou vegetaci. Pro jeho obrovskou vitalitu a silné zmlazování je současné úsilí o jeho odstranění ze stanovišť velmi obtížné.\nMezi území, kde se potýkají s invazí trnovníku, patří např. Národní park Podyjí.\n\n\n\n"}
{"id": "25626", "url": "https://cs.wikipedia.org/wiki?curid=25626", "title": "Bílý potok (pravý přítok Svratky)", "text": "Bílý potok (pravý přítok Svratky)\n\nBílý potok je potok v okresech Žďár nad Sázavou a Brno-venkov na Moravě v České republice. Je to pravobřežní přítok Svratky. Je 33,9 km dlouhý, povodí má rozlohu 114,0 km².\n\nPotok pramení 2 km severně od Skřinářova v nadmořské výšce 605 m, protéká rybníky v oblasti Vlkova a Osové a za Velkou Bíteší se spojuje s potokem Bítýška. Od soutoku je tok většinou nazýván „Bílý potok“, ale v některých (zejména starších) dokumentech je používáno i jméno „Bítýška“.\n\nOd soutoku teče Bílý potok v hlubokém údolí, které je od Spáleného mlýna mezi Přibyslavicemi a Svatoslaví přes osadu Šmelcovna až do Veverské Bítýšky vyhlášeno přírodním parkem Údolí Bílého potoka. Ve Veverské Bítýšce ústí zprava do Svratky v nadmořské výšce 235 m.\n\nPrůměrný průtok Bílého potoka u ústí činí 0,29 m³/s.\n\nCelé údolí Bílého potoka je oblíbeným místem rekreace. Údolím vede cyklostezka, která navazuje na přilehlou Brněnskou přehradu, přírodní park Podkomorské lesy a Moravskoknínickou mufloní oboru, brněnské příměstské rekreační oblasti.\n"}
{"id": "25630", "url": "https://cs.wikipedia.org/wiki?curid=25630", "title": "Wolfram", "text": "Wolfram\n\nWolfram (chemická značka W, \"Wolframium\") je šedý až stříbřitě bílý, velmi těžký a mimořádně obtížně tavitelný kov (jeho teplota tání je nejvyšší ze všech kovů a po uhlíku druhá nejvyšší z prvků). Hlavní uplatnění nalézá jako složka různých slitin, v čisté formě se s ním běžně setkáváme jako s materiálem pro výrobu žárovkových vláken.\n\nWolfram byl objeven roku 1781 švédským chemikem Carlem Wilhelmem Scheelem. Izolován byl až v roce 1783. Izolovali ho Juan Jose D'Elhuayar a Fausto D'Elhuayar. Nicméně již v roce 1555 užil rektor latinské školy Johannes Mathesius v Jáchymově v knize kázání \"Sarepta\" pro šedý, obtížně tavitelný kov název \"wolform\" (třetí modlitba) a roku 1559 \"wolfrumb\". Georgius Agricola zmiňuje latinskou obdobu názvu \"lupi spuma\". Anglická varianta názvu pochází ze švédského \"tung sten\" (těžký kámen).\n\nWolfram je šedý až stříbřitě bílý, mimořádně obtížně tavitelný kov, jeho bod tavení je nejvyšší ze všech kovových prvků. Významná je i jeho vysoká hustota, pouze některé drahé kovy jako např. zlato, platina, iridium a osmium jsou těžší. Této vlastnosti je využíváno při falšování zlatých cihel (slitků). Do slitku jsou vyvrtány otvory, které jsou zaplněny wolframem a následně zality zlatem. Odhalení tohoto falšování je poměrně snadné za pomoci příslušné techniky. Zlato je diamagnetické, wolfram paramagnetický. Rozdíl se projeví při nedestruktivním měření elektrické vodivosti střídavým proudem. Za supernízkých teplot pod 0,0012 K je supravodičem I typu.\n\nChemicky je kovový wolfram velmi stálý – je zcela netečný k působení vody a atmosférických plynů a odolává působení většiny běžných minerálních kyselin. S kyslíkem a halogeny reaguje až za značně vysokých teplot. Pro jeho rozpouštění je nejúčinnější směs kyseliny dusičné a kyseliny fluorovodíkové. Nejsnáze se kovový wolfram rozkládá alkalickým tavením například se směsí dusičnanu draselného a hydroxidu sodného (KNO + NaOH).\n\nVe sloučeninách se vyskytuje v řadě různých mocenství od W a po W, z nichž sloučeniny W jsou nejstálejší a nejvíce prakticky využívané.\n\nPřirozeně se wolfram vyskytuje ve čtyřech stabilních izotopech (W, W, a W) a v jediném radioizotopu W s dlouhým poločasem rozpadu.\n\nWolfram je na Zemi poměrně vzácný, jeho obsah se odhaduje na 1,5–34 mg/kg v zemské kůře. I v mořské vodě se wolfram nachází pouze v koncentraci 0,0001 mg/l. Ve vesmíru připadá jeden atom wolframu na 300 miliard atomů vodíku.\n\nHlavními minerály wolframu v přírodě jsou wolframit – wolframan železnato-manganatý (Fe,Mn)WO (přechodný člen řady ferberit FeWO hübneritové MnWO); wolframan vápenatý, scheelit CaWO a stolzit, wolframan olovnatý, PbWO.\n\nPři metalurgické výrobě wolframu se obvykle nejprve mechanicky separují těžké frakce rudy a výsledný koncentrát se taví s hydroxidem sodným (NaOH). Tavenina se louží vodou, do níž přechází vzniklý wolframan sodný, NaWO. Okyselením tohoto roztoku vypadává sraženina hydratovaného oxidu wolframového WO.\n\nČistý wolfram (podobně jako molybden) se získá redukcí oxidu wolframového vodíkem při teplotě 850 °C:\n\nPraktické použití wolframu se odvozuje od jeho vysoké hustoty a obtížné tavitelnosti.\n\nBěžně se s wolframem lze setkat jako s materiálem pro výrobu žárovkových vláken, kde je schopen po tisíce pracovních hodin snášet teploty výrazně přes 1 000 °C. Vysoké teploty vlákno dosahuje průchodem elektrického proudu, přičemž vnitřní prostor žárovky je naplněn inertním plynem. Ani wolfram totiž není natolik inertní, aby za těchto podmínek nedocházelo k jeho oxidaci vzdušným kyslíkem. V elektrotechnice se používá jako materiál pro anodu (terčík) rentgenky. Wolfram má vysokou elektronovou hustotu, takže dopadající elektrony jsou velkou odpudivou silou prudce brzděny, čímž se podle zákonitostí elektrodynamiky část jejich kinetické energie mění v brzdné elektromagnetické záření – fotony X-záření \n\nPři svařování kovů elektrickým obloukem za použití wolframových elektrod (metoda TIG, tungsten inert gas) způsobuje elektrický proud procházející mezi elektrodami v inertní atmosféře (obvykle argon) roztavení zpracovávaných kovů bez úbytku materiálu elektrod.\n\nVe slitinách se přísada wolframu projeví především zvýšením tvrdosti a mechanické i tepelné odolnosti. Rychlořezné oceli nabízené pod značkou Stellite obsahují v některých případech až 18 % wolframu. Vyrábí se z nich kovoobráběcí nástroje, vrtné hlavice geologických nástrojů, lopatky parních turbín a další vysoce teplotně a mechanicky namáhané součástky.\n\nDíky své vysoké hustotě slouží jako materiál penetračních projektilů (penetrátorů). Ty jsou používány již od druhé světové války pro prorážení pancíře tanků, stěn bunkrů a opevnění.\n\nPseudoslitiny wolframu (s niklem, železem a kobaltem, obsah wolframu 91–96 hm.%) vyrobené práškovou metalurgií se využívají kvůli své dobré schopnosti odstínit rentgenové záření a záření gama jako materiál pro radiační stínění např. v kobaltových ozařovačích, používaných k ozařování zhoubných nádorů.\n\nWolfram tvoří celou řadu sloučenin, z nichž nejstálejší vykazují oxidační číslo VI+. Ve sloučeninách může mít dále oxidační číslo II+, III+, IV+, V+. Praktický význam nalézají jeho sloučeniny při přípravě katalyzátorů pro petrochemický průmysl, při výrobě různých barevných pigmentů a teplotně odolných lubrikantů a maziv (sulfidy wolframu).\n\nZ oxidů wolframu jsou známy oxid wolframový WO a oxid wolframičitý, WO.\n\nDalší významnou sloučeninou wolframu je kyselina wolframová, HWO. Tvoří jednoduché soli, wolframany, ale i celou řadu značně složitých komplexních sloučenin.\n\nTechnicky důležitými sloučeninami wolframu jsou karbidy o složení WC a WC. Vyznačují se mimořádnou tvrdostí a využívají se jako součásti brusiv pro kovoobrábění a geologické aplikace. Lze je připravit například redukcí oxidu wolframového uhlíkem:\n\nDíky velmi nízké rozpustnosti wolframu ve vodě je jeho obsah v živých organizmech velmi nízký a wolfram tedy nepatří mezi biogenní prvky, jejichž nedostatek ve stravě výrazně ovlivňuje fyziologický stav organismu.\n\nPředpokládá se, že wolfram obsažený v tkáních živých organismů se chová podobně jako molybden. Je například potvrzena jeho role v enzymatickém systému oxidoreduktázy. Zároveň nejsou známy případy, kdy by přebytek wolframu v životním prostředí dlouhodobě negativně ovlivňoval lidské zdraví.\n\nŘada enzymů hypertermofilních archeí je schopná wolfram využívat místo molybdenu ve svých aktivních centrech, některé enzymy ovšem dokáží využívat výhradně wolfram a není možné je nahradit molybdenem nebo vanadem.\n\n\n"}
{"id": "25631", "url": "https://cs.wikipedia.org/wiki?curid=25631", "title": "Neutrino", "text": "Neutrino\n\nNeutrino a antineutrino jsou elementární částice ze skupiny leptonů. Neutrino vzniká při jaderných reakcích, které zahrnují beta rozpad. Má spin formula_1, a proto patří mezi fermiony. Jeho hmotnost je velmi malá ve srovnání s většinou elementárních částic, avšak poslední experimenty ukazují, že je nenulová. Jeho elektrický náboj je nulový, nepůsobí na něj ani silná ani elektromagnetická interakce, ale jen slabá interakce a velmi málo také gravitace. Nereagují proto prakticky vůbec s okolním prostředím a je velmi obtížné je detekovat. Jde o stabilní částice – nepodléhají tedy samovolnému rozpadu.\n\nNeutrino poprvé předpověděl Wolfgang Pauli roku 1931, kdy vysvětlil spektrum beta rozpadu – rozpadu neutronu na proton a elektron. Pauli předpověděl vznik nedetekované částice o energii a momentu hybnosti rovným pozorovanému úbytku těchto hodnot u produktů oproti původním částicím. Vzhledem k jejich malé reaktivnosti trvalo 25 let od vyslovení hypotézy o jejich existenci k jejímu experimentálnímu ověření. Roku 1956 Clyde Cowan, Frederick Reines, F. B. Harrison, H. W. Kruse, a A. D. McGuire zveřejnili článek \"Detekce volných neutrin: potvrzeno\" v časopise Science. Tento výzkum byl později odměněn Nobelovou cenou za fyziku.\n\nNázev neutrino vytvořil Enrico Fermi, autor první teorie popisující chování neutrin. Jde v podstatě o slovní hříčku: v italštině znamená \"neutrone\" (název pro neutron) velký a neutrální, kdežto \"neutrino\" znamená malý a neutrální.\n\nRoku 1962 Leon Lederman, Melvin Schwartz a Jack Steinberger dokázali existenci více typů neutrin tím, že detekovali mionová neutrina. Když byl v SLAC roku 1975 poprvé pozorován třetí lepton (τ – tauon), začala se předpokládat i existence odpovídajícího neutrina. První důkaz existence třetího neutrina bylo pozorování chybějící energie a momentu hybnosti při tau rozpadu podobnému beta rozpadu. První pozorování interakce tauonového neutrina oznámil projekt DONUT ve Fermilabu, čímž došlo k objevu poslední částice standardního modelu, jejíž interakce před tím nebyla pozorována.\n\nJsou známy tři typy neutrin: elektronové neutrino ν, mionové neutrino ν a tauonové neutrino ν, pojmenované podle jim odpovídajícím leptonům ve standardním modelu (viz tabulka). Zatím nejlepší odhad počtu neutrin byl zjištěn pozorováním rozpadu bosonu Z. Tato částice se může rozpadat na kterékoli neutrino a jeho antineutrino. Jeho doba života tak závisí na počtu druhů neutrin: čím více druhů neutrin, tím více možností rozpadu a tak i kratší doba života. Měření, která v roce 2003 sumarizoval Eidelman, ukazují, že počet typů lehkých neutrin (o hmotnosti < 1MeV) je 2,984±0,008.\n\nPřestože uvedené výsledky naznačují, že nemůže existovat více typů lehkých neutrin, není vyloučena existence rodiny částic, která by obsahovala velmi těžké neutrino. Náznaky, ukazující na existenci takových neutrin, se hledají při spuštění každého nového „nejvýkonnějšího“ urychlovače.\n\nSterilní neutrino je hypotetická částice, která by oproti třem dosud známým neutrinům neměla podléhat slabé interakci, ale měla by na ni působit jen gravitace, a proto jsme jej dosavadními typy detektorů nebyli schopni zaznamenat. Předpověděli je fyzikové z americké Fermiho laboratoře, kteří při experimentu MiniBooNE (Mini Booster Neutrino Experiment) zjistili více oscilací neutrin, než očekávali. Pokud by se prokázala existence sterilního neutrina, bylo by kandidátem na vysvětlení podstaty temné hmoty ve vesmíru.\n\nÚčinný průřez pro slabou interakci neutrin je velmi malý, proto neutrina procházejí běžnou hmotou (např. celou Zemí) většinou bez jakékoli reakce. Např. jedním cm² lidského těla proletí za 1 sekundu asi 60 miliard neutrin.\n\nSlunce emituje neutrina o energii několika MeV: k zachycení aspoň poloviny z nich by bylo třeba blok olova o tloušťce asi jeden světelný rok (~10m). Detekce neutrin z vesmíru je tedy velmi náročná a vyžaduje velmi rozměrné detektory. Jinou možností výzkumu jejich vlastností je produkovat uměle svazky neutrin o velké energii.\n\nV současné době je široce přijímáno, že neutrina jsou hmotná. Standardní model původně předpokládal, že jsou neutrina nehmotná, avšak přidání hmotnosti neutrin do tohoto modelu není obtížné a poslední experimenty ukazují, že neutrina opravdu mají hmotnost.\n\nNejpřísněji klade horní hranici hmotnosti kosmologie. Model velkého třesku předpokládá, že je tu stálý poměr počtu neutrin a fotonů v kosmickém záření. Kdyby celková hmotnost všech třech typů neutrin překročila 50 eV (na neutrino), bylo by ve vesmíru tolik hmoty, že by se zhroutil. Tuto hranici by šlo překonat předpokladem, že je neutrino nestabilní, avšak toto by bylo obtížné začlenit do Standardního modelu.\n\nKdyž se postavily první detektory neutrin, měření zachycovala stopy mnohem méně elektronových neutrin, než byl teoretický předpoklad. Mohlo to znamenat, že naše představy o procesech probíhajících ve Slunci jsou chybné. Řešením problému by mohla být například nižší teplota uvnitř Slunce, ale to neodpovídá jiným měřením. Jako nejpravděpodobnější se jevila oscilace neutrin – děj, při němž se mění typ neutrina. Aby takováto hypotéza mohla platit, musí mít neutrina nenulovou hmotnost.\n\nOscilace neutrin byly potvrzeny v několika experimentech a byly již experimentálně určeny i některé jeho parametry (vybrané směšovací úhly).\n\nPři pokusech v rámci experimentu OPERA byla v listopadu 2011 jednomu druhu neutrin (mionovým neutrinům) naměřena nepatrně nadsvětelná rychlost. Vzdálenost 731 km z evropského střediska CERN ve Švýcarsku do italského podzemního detektoru v Gran Sasso překonala neutrina podle měření o 60 nanosekund rychleji, než kdyby letěla rychlostí světla. Přesnost měření přitom vědci spočítali na 10–15 nanosekund. \n\nTento výsledek by byl ve sporu se současnými představami relativistické fyziky, a proto se hledaly chyby experimentu, které by umožnily jeho vyvrácení. Jedna možná technická chyba mohla spočívat v oscilátoru používaného k tvorbě časových značek pro synchronizaci GPS, druhá v časové kalibraci připojení optického vlákna přivádějícího externí GPS signál k řídícím hodinám, Jako potenciální metodická chyba byla zkoumána také nesprávná relativistická synchronizace hodin. Sesterský experiment ICARUS, hledající energetické projevy nadsvětelných neutrin, žádné nezaznamenal, a novým měřením rychlosti neutrin v r. 2012 vyvrátil její nadsvětelnost.\n\nNakonec v r. 2012 i tým OPERA potvrdil po revizi a započtení přístrojových vlivů nesprávnost předchozích výsledků.\n\nV současné době je známo 5 zdrojů neutrin detekovatelných na Zemi.\n\n\nKromě výše uvedených pěti zdrojů se předpokládá, že je celý vesmír vyplněn neutriny, vzniklými v raných horkých dobách vesmíru, těsně po velkém třesku. Z výpočtu se odhaduje jejich hustota na 340 cm a teplota 1,95 K. Vzhledem k nízké energii je jejich přímá detekce současnými prostředky nemožná.\n\nK detekci neutrin lze využít tři procesy:\n\nProtože neutrina interagují jen velmi omezeně s jakoukoliv hmotou, jsou detektory neutrin vždy velká zařízení. Jsou obvykle umístěna pod zemí, aby se omezil vliv ostatních částic.\n\n\n"}
{"id": "25632", "url": "https://cs.wikipedia.org/wiki?curid=25632", "title": "Altajský kraj", "text": "Altajský kraj\n\nAltajský kraj, rusky: \"Алтайский край\", je kraj Ruské federace v Sibiřském federálním okruhu. Rozkládá se na horním toku řeky Ob v jižní části Sibiře, u hranice s Kazachstánem a s Čínou, dále sousedí s Novosibirskou oblastí, Kemerovskou oblastí a Altajskou republikou. Hlavním městem kraje je Barnaul.\n\nAltajský kraj má rozlohu 167 800 km² a 2,82 mil. obyvatel. Národnostní složení: Rusové 90 %, Němci - 3,9 %, Ukrajinci - 2,9 %, Bělorusové - 0,4 %, Kazaši 0,4 % a další.\n\nV kraji se těží polymetalické rudy, rtuť a zlato. Ty se zpracovávají ve strojírenských a chemických závodech. Pěstují se obiloviny, cukrová řepa, len a slunečnice (hlavně v oblasti Kulundské stepi na západě kraje). V dopravě má velký význam řeka Ob, která je hlavní tepnou lodního provozu. Přes Barnaul vede důležitá železniční trať Nur-Sultan - Barnaul - Novokuzněck a Semipalatinsk - Barnaul.\n\n\nAltajský kraj leží v omském časovém pásmu (UTC+6).\n\n"}
{"id": "25633", "url": "https://cs.wikipedia.org/wiki?curid=25633", "title": "Bílý potok", "text": "Bílý potok\n\nNázev Bílý Potok má více obcí: \n\n… nebo částí obcí:\n\nBílý Potok také může být názvem knihy:\n\nBílý potok je pak pojmenování řady vodních toků, mimo jiné:\n\nNázev železniční zastávky:\n\n"}
{"id": "25634", "url": "https://cs.wikipedia.org/wiki?curid=25634", "title": "Rudé právo", "text": "Rudé právo\n\nRudé právo byl deník a ústřední tiskový orgán Komunistické strany Československa (KSČ), který hrál důležitou roli v propagandě režimu. Deník byl založen roku 1920, když došlo k rozkolu mezi českými sociálními demokraty a komunisty. Noviny vycházely i během druhé světové války v ilegalitě. Po roce 1960 vycházelo \"Rudé právo\" také ve slovenské mutaci, a to vedle dalších slovenských komunistických novin \"Pravda\".\n\nPo sametové revoluci na podzim 1989 se část redakce odpoutala od KSČ a začala \"Rudé právo\" vydávat sama, později deník přejmenovala na \"Právo\". To je v současné době považováno za noviny blízké sociální demokracii. Za jakéhosi nástupce Rudého práva coby nejvýznamnějšího komunistického deníku jsou považovány \"Haló noviny\" (název je odvozen od původní přílohy Rudého práva) úzce spjaté s KSČM.\n\nDeník \"Rudé právo\" byl založen roku 1920, kdy došlo k rozkolu mezi českými sociálními demokraty a komunisty, kdy faktický majitel socialistických novin \"Právo lidu\" Antonín Němec zabránil publikování názorů šmeralovského křídla. První číslo \"Rudého práva\" vyšlo 21. září 1920 (tento den byl pak za komunistického Československa slaven jako „Den tisku, rozhlasu a televize“). Rudé právo v záhlaví a v tiráži uvádělo vedle čísla ročníku \"Rudého práva\" i číslo ročníku \"Práva lidu\", čímž vyjadřovalo, že se považuje za nástupce obou periodik. \"Právo lidu\" bylo po roce 1948 sloučeno s \"Rudým právem\".\n\nV období 1948–1989 bylo \"Rudé právo\" deníkem s nejvyšším nákladem (přesahujícím 2.170.000 výtisků) a sehrávalo klíčovou roli v ideologické propagandě. Bylo odebíráno nejen jednotlivými lidmi, ale také povinně na pracovištích, aby se tak dostalo k co nejširším masám. Zajímavostí je, že Rudé právo mělo velký (tzv. světový) formát A2, a to záměrně - aby „vyniklo“ mezi ostatními deníky té doby. Paradoxně to bylo jedním z důvodů proč se mj. hojně využívalo pro balení např. svačin, balíků či jiných předmětů. Posledním komunistickým šéfredaktorem \"Rudého práva\" byl Zdeněk Hoření, jeho zástupcem pak Zdeněk Porybný, který předtím působil jako zpravodaj redakce ve Washingtonu.\n\nPorybný Hořeního ve funkci nahradil krátce po sametové revoluci na podzim 1989 a současně převzal i vedení vydavatelství Rudé právo, později vydavatelství Florenc. V září 1990 pak založil akciovou společnost Borgis a část akcií nabídl členům tehdejší redakce \"Rudého práva\". Díky své trojjediné roli ředitele vydavatelství Florenc, šéfredaktora \"Rudého práva\" a předsedy představenstva a. s. Borgis se mu podařilo společně s dalšími členy redakce realizovat sled právních kroků, v jejichž důsledku začal od 1. ledna 1991 vydávat \"Rudé právo\" sám jako soukromý vydavatel. Podtitul „Deník KSČ“ byl pouze nahrazen obecnějším „levicový list“.\n\nNoviny byly za svoji činnost režimem oceněny třemi řády, Řádem Klementa Gottwalda (1970), Řádem republiky (1955) a Řádem Vítězného února (1973). Insignie těchto řádů byly tištěny u titulu.\n\n\n\n"}
{"id": "25638", "url": "https://cs.wikipedia.org/wiki?curid=25638", "title": "Altajská republika", "text": "Altajská republika\n\nAltajská republika (altajsky \"Алтай Республика\"), nebo také Republika Altaj (rusky: \"Респу́блика Алта́й\") je republika v Sibiřském federálním okruhu Ruské federace. Má rozlohu 92 600 km² a 202 947 obyvatel (2002). Hlavním městem je Gorno-Altajsk. Platí zde novosibirský čas (UTC +6 hod., SEČ +5 hod.).\n\nRepublika Altaj se nachází v jižní části Sibiře na pomezí Kazachstánu, Číny a Mongolska, v rámci Ruska sousedí s Altajským krajem, Kemerovskou oblastí a republikami Chakasií a Tuvou. Pro polohu v centrální části pohoří Altaj se tomuto území někdy přezdívá \"Ruský Tibet\". Nejvyšší horou republiky, Altaje a celé Sibiře je Bělucha (4 506 m) na hranici s Kazachstánem. Altaj pokrývá téměř celé území republiky čtyřtisícovými hřbety, oddělenými údolími řek. Hlavní vodní toky představují zdrojnice Obu Bija a Katuň (se svými přítoky Argutem, Koksou a Čujou). Největší jezero je Tělecké, altajsky: \"Altyn Köl\" („Zlaté jezero“) o rozloze 230,8 km² a hloubce 325 m, ze kterého vytéká řeka Bija.\n\nPředchůdkyní Republiky Altaj byla Ojrotská autonomní oblast (\"Ойротская автономная область\"), vytvořená v rámci Altajského kraje 1. června 1922. Od 7. ledna 1948 nesla název Horská-Altajská autonomní oblast (\"Горно-Алтайская автономная область\"). V říjnu 1990 byla povýšena na autonomní republiku a 3. června 1991 vyčleněna z Altajského kraje a jako republika podřízena přímo Ruské federaci. Od roku 1993 nese současný název.\n\nOsídlení hornaté republiky je velmi řídké, pouze 2 obyvatelé/km²; čtvrtina populace žije v hlavním městě. Co do národnostního složení, žije zde 57 % Rusů, což je asi 116 000 lidí. Dále následují etničtí Altajci, kteří představují jen 30,7 % obyvatel – 62 000 lidí. Také jsou zastoupeny i menšiny z bývalých republik SSSR, jako např. Kazaši (6 %) nebo Ukrajinci (0,9 %). V zemi je jen jedna univerzita, kterou je Gorno-Altajská státní univerzita.\n\nV zemi se hlavně pěstují zemědělské plodiny, které zpracovává potravinářský průmysl (ten je v Altajské rep. nejvíce rozvinut). Následuje těžba dřeva (do země částečně zasahuje severská tajga). V zemi je také mnoho nerostných surovin (např. zlato, stříbro, železné rudy, lithium a další), které se těží.\n\nV Altajské republice nejsou železnice. Hlavní silniční tah vede z Gorno-Altajsku do města Koš-Agač horskými údolími a dále na jih, průsmykem Dörböt Dabaan do Mongolska. Také je zde několik letišť pro osobní dopravu.\n\n\n"}
{"id": "25639", "url": "https://cs.wikipedia.org/wiki?curid=25639", "title": "Vlkolínec", "text": "Vlkolínec\n\nVlkolínec je jedna z městských částí slovenského města Ružomberok, leží v severovýchodním výběžku pohoří Velká Fatra v bočním údolí Revúcké doliny na jižním úpatí vrchu Sidorovo v nadmořské výšce 718 m.\nOsada se rozprostírá na jižním svahu jednoho z výběžků liptovské části hlavního hřebene Velké Fatry v nadmořské výšce 718 metrů. Kromě Sidorova obec obklopují z východní strany kopce, od západu vyvýšeniny Laz a Diel a od jihu Ravný diel. Přístupná je po odbočení z hlavní silnice spojující Ružomberok a Banskou Bystrici.\n\nVlkolínec představuje na Slovensku nejzachovalejší a nejkompletnější celek původních lidových staveb. Pro tuto jedinečnost byl v roce 1977 vyhlášen památkovou rezervací lidové architektury a v roce 1993 zapsán na Seznam světového kulturního dědictví UNESCO.\n\nPrvní písemná zmínka o obci pochází z roku 1376. Podle dostupných záznamů se vznik Vlkolínce, původně osady dřevorubců a uhlířů, předpokládá mezi druhou polovinou 14. a první polovinou 15. století. Jako osada patřící do katastru města Ružomberok byl součástí hradního panství Likavského hradu. Tento stav přetrval až do poloviny 20. století.\n\nV městské samosprávě zastupovali osadu dva volení zástupci zvaní \"starší\", později \"boženíci\" a \"senátoři\".\n\nPo druhé světové válce se v padesátých letech plánovalo přesídlení místních obyvatel do Ružomberku. Důvodem byly požadavky obyvatel na zajištění odpovídajících podmínek pro život, srovnatelných s ostatními místními částmi města. Tento projekt se však neuskutečnil, a tak dodnes mohou návštěvníci Vlkolínce obdivovat životem pulzující venkovský organismus uprostřed zachovalé tradiční srubové architektury.\n\nObyvatelé se živili převážně zemědělstvím - chovem dobytka a ovcí.\n\nVlkolínec je typickou horskou osadou. Středem obce protéká potok pramenící pod svahy Sidorova. Vlkolínec je typem svažité obce se soustředěnou uliční zástavbou s dlouhými dvory. Svou jedinečnost si zachoval díky izolovanosti od okolí, díky čemuž ho obešel prudký stavební rozmach v 19. a 20. století. Až do poloviny 20. století vedly do osady pouze polní cesty a nebyla tam zavedena elektřina.\n\nStěny dřevěných domů, kvůli vyrovnání strmého svahu postavených na vysokých kamenných podezdívkách, jsou srubové z částečně nebo zcela otesaných trámů. Spáry mezi trámy vyplňují dřevěné hranoly trojúhelníkového průřezu a hlína. Barevně převažují domy natřené bílou barvou.\n\nCharakteristickým prvkem zdejších domů je šindelová sedlová střecha s lomeným krovem. Prkenné štíty domu mají malé otvory (dymníky) sloužící pro odvod kouře.\n\nDomy jsou dvou- nebo tříprostorové. Centrální část domu tvoří vstupní \"síňka\" s kuchyní v jeho zadní části. Odtud se vstupuje do pokoje v jedné části a do komory v druhé části domu. Hospodářské stavby (stodoly, stáje a chlévy) stojí na pozemku buď samostatně nebo jsou přistavěny k domu.\n\nVlkolínec byl v rámci karpatského regionu vyhodnocen jako nejlépe zachovalý reprezentant svého druhu, který dotváří okolní scenérie Velké Fatry.\n\nV obci Vlkolínec se nachází celkem 55 roubených dřevěnic, z nichž je trvale osídleno 18.\n\nMezi nejvzácnější stavby patří roubená dvoupodlažní zvonice z roku 1770, roubená rumpálová studna z roku 1860, barokně klasicistní kostel Navštívení panny Marie přestavěný v roce 1865. Na hřbitově jsou zachovány zajímavé kamenné a litinové kříže. V domech č. 16 a 17 zřídilo Liptovské muzeum expozici kultury bydlení s předměty používanými v domácnostech i zemědělství.\n\n\n"}
{"id": "25640", "url": "https://cs.wikipedia.org/wiki?curid=25640", "title": "Čertovy skály", "text": "Čertovy skály\n\nČertovy skály je název pro několik skalních útvarů:\n\nJako Čertovy skály jsou někdy nazývané též Černolické skály– skalní útvary u obce Černolice v okrese Praha-západ\n\n"}
{"id": "25643", "url": "https://cs.wikipedia.org/wiki?curid=25643", "title": "Strojvedoucí", "text": "Strojvedoucí\n\nStrojvedoucí neboli strojvůdce je strojníkem a řidičem železničních hnacích vozidel a tedy i vlaků, které jsou hnacími vozidly vedeny. Mezi vlaky patří podle české legislativy i vlaky podzemní dráhy – metra. Strojvedoucí řídí vlaky ze stanoviště v hnacím vozidle (lokomotiva, motorový vůz nebo speciální hnací vozidlo) nebo v řídicím voze. V legislativě byl původní výraz strojvůdce nahrazen slovem strojvedoucí. Z jazykového hlediska jsou oba výrazy rovnocenné a srovnatelně užívané, původní tvar se i nadále používá v názvech organizací (např. Federace strojvůdců České republiky, Cech strojvůdců, Strojvůdci CZ s.r.o. atd.) i v publicistice a zpravodajství.\n\nDo druhé světové války byl používán výraz strojvůdce, ale pro zachování jedinečnosti vůdce Adolfa Hitlera se označení změnilo na obourodé slovo \"strojvedoucí\" a po válce se u novějšího tvaru zůstalo.\n\nVýraz „strojvedoucí“ se řídce používá i pro strojníky v jiných oborech, například „strojvedoucí lepenkového stroje“.\n\nNa strojvedoucí jsou kladeny poměrně vysoké zdravotní a kvalifikační požadavky. Nejprve uchazeč musí absolvovat náročná zdravotní vyšetření – psychologické, neurologické, psychotesty, oční perimetry, barvocit, a mnoho dalších. Po několikaměsíční praxi v dílnách na opravě lokomotiv mají nejméně půl roku zácvik na hnacím vozidle pod dohledem zkušeného kolegy (tzv. strojvedoucí \"v zácviku\", nebo \"v zaškolení\". Ten řídí hnací vozidlo pod dohledem strojvedoucího, ke kterému je do zácviku přidělen. Za správný výkon služby je zodpovědný zkušený strojvedoucí/ školitel. Plně zodpovídá jak po technické stránce (obsluha stroje),tak i po dopravní stránce (pokud strojvedoucí v zácviku dosud nesložil zkoušky z dopravních předpisů. Pokud však strojvůdce v zácviku složil příslušnou dopravní zkoušku, odpovídá za výkon služby po dopravní stránce sám. U ČSD platila zásada, že každý zaměstnanec při výkonu služby nese odpovědnost v rozsahu své odbornosti – odbornost je dána úspěšným složením úřední odborné zkoušky). Potom, co strojvedoucí absolvuje jízdní zácvik, musí úspěšně složit zkoušky u drážního úřadu ministerstva dopravy, a to z legislativy, techniky, elektra (základy, technika a bezpečnostní normy) a mechaniky. Součástí je i praktická zkouška (jízda, řízení hnacího vozidla, odstranění běžných provozních závad na vozidle). Tak získá licenci pro výkon povolání strojvedoucího. Před zařazením do služby musí ještě absolvovat psychologické vyšetření (\"psychotesty\"), zkoušku z platných dopravních předpisů a dalších předpisů se službou strojvedoucího souvisejících. (Zdravotní způsobilost strojvedoucího ověřuje lékař v dvouletých, nebo ročních intervalech – záleží na věku strojvůdce. Zaměstnavatel v případě potřeby může nařídit další mimořádné prohlídky a kontroly jeho zdravotního stavu – např. po nemoci apod.).Dále strojvůdce potřebuje \"poznání\" všech řad (typů) hnacích vozidel, které má řídit a obsluhovat. Následuje seznání trati (také stanice, depa, vlečky apod.) a místní výkony na posunu nejméně další půlrok. Před samostatným výkonem služby (řízení vlaku) na určité konkrétní trati musí získat tzv. \"poznání\" trati (seznání traťových a místních poměrů – to se po roce obnovuje, pokud na příslušné trati strojvedoucí během roku službu nevykonával). Seznání trati vykoná tak, že řídí hnací vozidlo na trati, kterou \"poznává\", a to pod dohledem strojvedoucího, který je na daném vlaku právě ve službě. Danou trať musí projet oběma směry 2x ve dne a 2x v noci. V nedávné minulosti se například nemohl stát strojvedoucím nikdo s vadou zraku (včetně nutnosti nosit brýle), současný předpis připouští korekci brýlemi do 2 dioptrií (korekce kontaktními čočkami může být i vyšší).\n\nStrojvedoucí, který povede vlak na trati, pro kterou nemá \"platné seznání\" musí mít na stanovišti ještě \"druhého strojvůdce\". Druhý strojvůdce – tzv. \"pilot\" pojížděnou trať zná (má platné seznání trati a zodpovídá za vedení vlaku po dopravní stránce, bez ohledu na to, zda vlak sám řídí, nebo ne. Pilotem na vlaku vedeném hnacím vozidlem (HV) závislé trakce, může být jen strojvůdce s oprávněním k řízení HV závislé trakce. Nestačí tedy např. oprávnění k řízení motorových lokomotiv). Typickým příkladem nasazení \"pilota\" je jízda vlaku odklonem po jiné trati při jakýchkoliv mimořádnostech. (V německé literatuře je druhý strojvůdce, znalý trati, nazýván Lotse – lodivod).\n\nPodrobné požadavky na odbornou a zdravotní způsobilost (nejen) strojvedoucích jsou uvedeny v Řádu pro zdravotní a odbornou způsobilost osob při provozování dráhy a drážní dopravy, který je obsahem vyhlášky Ministerstva dopravy č. 101/1995 Sb. v platném znění.\n\nU parních lokomotiv musel být kromě strojvedoucího na řídícím stanovišti přítomen také pomocník strojvedoucího (neboli topič, který obsluhoval oheň v peci a napájení kotle vodou. Zpravidla býval jen jeden, ale mohlo jich být i více, například u těžkých vlaků vedených výkonnou parní lokomotivou.Topiči sloužili ve dvojici např. na lokomotivách řady 486.0 v 50. letech. Tyto stroje nebyly tehdy vybaveny mechanickým přikladačem uhlí a ruční obsluha topeniště byla fyzicky velmi náročná, zejména při vozbě těžkých rychlíků na hlavních tratích, kdy projížděly bez zastavení a plným výkonem dlouhé traťové úseky. (Byly to nejvýkonnější parní lokomotivy našich drah a výkonem je překonaly až novější stroje řady 498.0 a 498.1, dobře známé pod přezdívkou Albatros). V 50. a začátkem 60. let 20. století čekávaly na některých nádražích čety s lopatami. Po příjezdu vybraného parního stroje vylezly na tendr a nahrnuly uhlí ze zadní části tendru dopředu, aby topič mohl při jízdě vlaku snadněji přikládat uhlí do topeniště lokomotivy. Před odjezdem sestoupily a čekaly na další vlak. Práce topiče při obsluze topeniště byla později unadněna mechanickým (šnekovým) přikladačem uhlí, který dopravil palivo z tendru do pece. Lokomotivy motorové a elektrické trakce ve službě u ČSD (Československých státních drah) byly obsazovány strojvedoucím a pomocníkem strojvedoucího (běžně se užívalo i označení \"mechanik\"). Na začátku 70. let byla zaváděna tzv. jednomužka – jednomužná obsluha lokomotivy, strojvedoucí pak sloužil sám, bez mechanika a lokomotiva byla vybavena liniovým vlakovým zabezpečovačem LVZ – hovorově zvaným \"elvézetka\", \"vézetka\" , nebo také \"živák\". Strojvedoucí v periodickém intervalu obsluhoval tlačítko bdělosti (odtud název \"živák\"). Pokud strojvedoucí tlačítko nestiskl, na konci intervalu se ozval výstražný tón. Když strojvedoucí ani potom nereagoval stiskem tlačítka bdělosti, vlak se automaticky zastavil. Došlo k rychlému brzdění, stejně, jako při \"stržení\" rukojeti záchranné brzdy kdekoliv ve vlakové soupravě. (Už dlouhá léta před tím sloužili strojvedoucí \"jednomužně\" na motorových vozech v osobní dopravě. Společně se strojvedoucím byl na řídícím stanovišti motorového vozu i vlakvedoucí, ten však neměl všechny povinnosti pomocníka strojvedoucího. Na motorových vozech nebylo zařízení s funkcí automatického zastavení vlaku. Vlakvedoucí byl bezprostředně nadřízeným všech zaměstnanců ve službě na vlaku, měl odpovědnost po dopravní stránce a řídil práci průvodčího.\n\nV případě, že je vlak veden několika lokomotivami, je na každém stroji strojvedoucí, mimo případů, kdy jsou lokomotivy ovládány ze stanoviště vedoucí lokomotivy v čele vlaku prostřednictvím mnohočlenného řízení.\n\nPro obsluhu lokomotivy, ať ji tvoří jeden nebo více členů, se užívá na železnici termín lokomotivní četa.\n\n\n"}
{"id": "25646", "url": "https://cs.wikipedia.org/wiki?curid=25646", "title": "Karma (hudební skupina)", "text": "Karma (hudební skupina)\n\nKarma je chorvatská hudební skupina. Jejich žánrem je elektronická hudba, nechali se inspirovat Gigi D'Agostinem, Eiffel 65 nebo Scootery. Vznikli v roce 1999 ve městě Umag a mají dva členy. Ti vystupují zásadně pod pseudonymy (Tara - Majda Šušelj, Neno DJ - Nenad Čirjak); Tara je bývalá zpěvačka skupiny, Neno je DJ a producent.\n\nPřestože jejich vydané singly jsou téměř vždy v chorvatštině, jejich popularita je v Česku poměrně vysoká; v roce 2003 byli v čele všech hitparád v zemi. Přezpívali píseň \"Sladké mámení\" od Heleny Vondráčkové, refrén zůstal česky, ale sloky byly anglicky. Koncertují v Chorvatsku, Česku, na Slovensku, v Itálii a Rakousku.\n\nSkupina vznikla roku 1999 když se dali dohromady DJ Nenad Čirjak a klávesista Josip Miani (Pipi)\n. První vokalistkou kapely se stala učitelka hry na klavír ze základní školy v Umagu Mirela Zemčak. Společně natočili první album Sedam Dana vydané v srpnu roku 2001. Po vydaní se však Mirela se skupinou neshodovala a vadilo jí například cestovaní po koncertech, které se neslučovalo s její učitelskou profesí. Navíc kromě Karmy spolupracovala s dalšími interprety a Mirela nebrala svoje působení v kapele tak vážně, jak si představovali. Takže Pipi přivedl do skupiny novou zpěvačku, kterou se stala Majda Sušelj (Tara). První singl, který Tara se skupinou vydala, byl přezpívaná skladba Sedam Dana ze stejnojmenného alba. Prvním albem v novém uskupení se stalo album Zavrti Život vydané roku 2002.\nV roce 2012 ze skupiny odešel Pipi z důvodu produkce na jiných projektech, psaní hudby a dabování. V listopadu 2014 odešla ze skupiny hlavní zpěvačka Majda Šušelj a to především kvůli rodině. V prosinci 2014 přišla nová zpěvačka Karmy Anna Medič (Stella). Nyní tvoří skupinu Karma duo Stella a Neno DJ\n\n\n\n"}
{"id": "25654", "url": "https://cs.wikipedia.org/wiki?curid=25654", "title": "Cena Locus", "text": "Cena Locus\n\nCena Locus Award, nebo Locus, je každoročně od roku 1971 udělována čtenáři amerického časopisu \"Locus Magazine\" nejlepším dílům žánrů science fiction a fantasy uplynulého roku. Ceně je přikládán veliký význam především proto, že počet anketních lístků od čtenářů převyšuje počet hlasů u cen Hugo i Nebula dohromady a je tedy hodnocením širšího vzorku respondentů.\n\n\n\n"}
{"id": "25663", "url": "https://cs.wikipedia.org/wiki?curid=25663", "title": "Loučenská hornatina", "text": "Loučenská hornatina\n\nLoučenská hornatina je jeden ze dvou geomorfologických podcelků Krušných hor. Její severní hranice sleduje hranici s Německem, na jihu je oddělena od prostoru Podkrušnohorských pánví tzv. Krušnohorským zlomem. Na západě hraničí s Klínoveckou hornatinou, přibližně v linii Perštejn – České Hamry a na východě končí Nakléřovským průsmykem, který ji odděluje od Děčínské vrchoviny.\n\nZatímco jižní svahy pokrývají především zachovalé bučiny, smrkové porosty na hřebenu vinou neúnosného emisního zatížení z elektráren v podhůří většinou odumřely. Nyní probíhá jejich nákladná obnova. Důležitou složku zdejší přírody tvoří rašeliniště vrchovištního typu (např. NPR Novodomské rašeliniště).\n\nPro Loučenskou hornatinu je charakteristické, že žádný z vrcholů již nepřesahuje 1000 m n. m. Nejvyšším vrcholem je Jelení hora (994 m), ale pojmenována byla podle Loučná (956 m). Další významné body: Medvědí skála (924 m), Jedlová (853 m), Střelná (868 m), Stropník (856 m), Bouřňák (869 m), Pramenáč (909 m), Komáří hůrka (808 m) a Špičák u Krásného Lesa (723 m). Celá hornatina má podobu náhorní plošiny, nad níž vystupují ojedinělé vrcholy, a od pánve je oddělená výrazným svahem, dosahujícím místy až 500 metrového převýšení.\n\nLoučenská hornatina (v členění Jaromíra Demka označená jako IIIA-2B) se dělí na okrsky pojmenované podle sídelních útvarů:\n\n\nPodrobné dělení včetně podokrsků je vidět v následující tabulce:\n"}
{"id": "25665", "url": "https://cs.wikipedia.org/wiki?curid=25665", "title": "George Lucas", "text": "George Lucas\n\nGeorge Lucas, celým jménem George Walton Lucas, Jr. (* 14. května 1944 Modesto, Kalifornie), je americký filmový režisér, producent a scenárista známý svou ságou \"Star Wars\" a tetralogií \"Indiana Jones\". George Lucas dnes patří mezi nejúspěšnější postavy amerického filmového průmyslu a jeho obrovský majetek, který nabyl zejména díky příjmům z merchandisingu, se odhaduje na 4,2 miliardy dolarů. \n\nVlastním jménem George Walton Lucas, Jr. se narodil 14. května 1944 v Modestu, Kalifornii. Zde také vystudoval proslulou \"University of Southern California\" (USC). Po promoci získal stipendium od společnosti Warner Brothers, v jehož průběhu se seznámil s režisérem Francisem Fordem Coppolou, se kterým v roce 1971 natočil svůj první film – \"THX 1138\". Tento snímek je některými kritiky dodnes označován jako Lucasův nejpovedenější.\n\nPo tomto úspěchu s Coppolou ještě v roce 1973 natočil \"Americké Graffiti\", který se stal v Americe překvapivě hitem. Získal 5 nominací na Oscara, ale nakonec se musel spokojit „pouze“ se Zlatým glóbem. V Graffiti debutoval i Harrison Ford, kterého Lucas následně obsadil i do svého dalšího, téměř osudového projektu. \n\nS myšlenkou na epické sci-fi pracoval už od roku 1968. Dlouho však nebyl s výsledkem spokojen, a tak až v roce 1975 nabídl scénář filmu, tehdy nazvaný Star Wars, studiu Universal. To ho však odmítlo kvůli velkému rozpočtu a strachu o finanční návratnost projektu. Úspěšný byl až u společnosti 20th Century Fox. Natáčení bylo velmi vyčerpávající – Lucas musel dokonce být při scénách natáčených v Tunisku na 2 týdny hospitalizován. Již na Epizodě IV také začal spolupracovat s hudebním skladatelem Johnem Williamsem (\"E.T. - Mimozemšťan\", \"Jurský park\", \"Schindlerův seznam\", \"Čelisti\"). \n\nHvězdné Války – tehdy ještě bez přídomku , měly premiéru v květnu roku 1977. Úspěch byl obrovský, tržby dvacetinásobně přesáhly výdaje, a film získal i 7 Oscarů (De facto 6 + Pamětní cena Irvinga G. Thalberga) Lucasův geniální tah však spočíval ve vlastnění autorských práv na případná pokračování, a zejména na všechny reklamní předměty se Star Wars spojenými. Režii dalších dvou dílů předal nejprve svému univerzitnímu profesorovi – Irvinu Kerschnerovi (1980 – ) a poté Richardu Marquandovi (1983 – ).\n\nV květnu 1982 zakládá odnož společnosti LucasFilm s názvem LucasFilm Games, která vyvíjí počítačové hry a zanedlouho je proslavena stejně jako mateřská společnost LucasFilm. Právě proto je také později oddělena, coby samostatná společnost pod názvem LucasArts.\n\nDo konce 20. století pak působil zejména jako filmový producent, za zmínku stojí trilogie o Indiana Jonesovi, kde režii přenechal příteli ze střední školy – Stevenu Spielbergovi. Také upevňoval postavení své společnosti – LucasFilm Ltd., pod kterou spadají i ILM (Industrial Light & Magic), stojící u zrodu finančně nejúspěšnějších snímků 20. století a Skywalker Sound, který výrazně zasáhl do zvukového průmyslu. \n\nV roce 1999 režíroval první díl nové trilogie \"\", v roce 2002 pak následoval film \"\" a v roce 2005 byla celá hexalogie uzavřena filmem \"Pomsta Sithů\". V roce 2008 Lucas uvedl 4. díl \"Indiany Jonese\" s názvem \"Indiana Jones a království křišťálové lebky\" a intenzivně se věnuje rozvoji digitální technologie (firma THX).\n\nV červnu roku 2013 zvažuje Lucas založení muzea. Lucasovo Muzeum Kulturního Umění má být vybudováno na Crissy Field v blízkosti Golden Gate Bridge v San Franciscu a má zobrazovat jeho sbírku ilustrací a pop art umění v odhadované hodnotě více než 1 miliardu $. Lucas nabídl, že zaplatí odhadovanou hodnotu 300 milionů $, představující náklady na výstavbu muzea, spolu s následnou dotací 400 miliónů $, v momentu jeho otevření. K této částce nakonec přidává dalších 400 miliónů dolarů. Po neúspěchu dosáhnout dohody s Presidio Trust, se Lucas obrací na město Chicago. V květnu 2014 je navrhnuto potenciální místo výstavby poblíž jezera v areálu muzejního kampusu v Chicagu. Tohle místo je v červnu stejného roku vybráno a schváleno plánovací komisí města. Projekt výstavby muzea je současně přejmenován na Muzeum narativního umění George Lucase. Avšak, vzhledem k soudním procesům s místními zájmovými skupinami na ochranu parků a dalšími, opouští Lucas 24. června 2016 svůj záměr vybudovat muzeum v Chicagu a svůj zrak obrací ke Kalifornii. V lednu 2017 oznamuje, že muzeum bude vybudováno v Exposition Parku v Los Angeles v Kalifornii.\n\n"}
{"id": "25667", "url": "https://cs.wikipedia.org/wiki?curid=25667", "title": "Meritokracie", "text": "Meritokracie\n\nMeritokracie (z lat. meritus = zasloužilý (od slovesa mereor) nebo meritōrius = důležitý a řec. κράτος / kratos = vláda; vláda nadaných) je forma vlády nebo jiné správy, ve které jsou odměny a funkce rozdávány dle schopností. Meritokracie je tedy postavená na myšlence, že výkonové faktory (úsilí jednotlivce, jeho aktivita, schopnosti, výkonnost, píle a zájem) hrají důležitější roli než faktory dané (pohlaví, věk, národnost, rasová příslušnost a sociální původ). To má být předpokladem odstranění sociální nerovnosti ve společnosti. Pojetí, které bere moderní společnost jako výkonovou, je blízké strukturálnímu funkcionalismu.\n\nMnoho kritiků, jako například Michael Young, který také v roce 1958 pojem meritokracie ve své knize \"The Rise of the Meritocracy\" („Vzestup meritokracie“) zavedl, meritokracii pokládá za elitářskou a tvrdí, že v meritokracii budou tvořit vládnoucí třídu jen ti, kteří měli ty správné příležitosti.\n\nDokonalá meritokracie je utopie, určité její znaky lze však nalézt ve většině společností.\n\nPojem \"meritokracie\" byl zaveden britským sociologem a politikem Michaelem Youngem v knize \"The Rise of the Meritocracy\" („Vzestup meritokracie“) publikované v roce 1958, která satirickým způsobem popisuje společnost, ve které pouze inteligence a nadání rozhodují o postavení člověka ve společnosti. Termín vznikl kombinací kořenu slova latinského původu \"merit\"ō\"rius\" (důležitý) / \"meritus\" (vysloužilý) a řeckého κράτος (vláda).\n\nAčkoliv pojem vznikl až v 50. letech 20. století, koncept meritokracie existoval již ve starověku, zejména ve starém Římě, v souvislosti s pojmem nobilita (z lat. slova nobilis = známý a vznešený, tj. politik vznešeného původu se musel ukazovat v Římě lidu, který ho pak volil, aby ho znal).\nS obdobnou myšlenkou totiž přišel filosof Konfucius již v 6. století př. n. l. Podle něj by ti, kteří vládnou, neměli být vybíráni na základě svého zděděného statusu, ale na základě svých schopností a zásluh (anglicky “merit”). To by v praxi znamenalo, že úředníkem by se mohl stát kdokoliv, nejen osoby šlechtického původu, ale ku příkladu i člověk z venkovského prostředí. Ve 2. století př. n. l. v Číně tyto Konfuciovy myšlenky převzala vládnoucí dynastie Han a založila na ni fungování tehdejší byrokracie. Byla zavedena nová pravidla pro výběr zaměstnanců veřejné služby a úředníky se mohli stát jen ti uchazeči, kteří úspěšně složili jednotný test, který poměřoval jejich znalosti, dovednosti a zkušenosti. V té době bylo postavení úředníka velice vážené a pro celou rodinu znamenalo bohatství a poctu. Díky meritokratickému systému se vzdělání stalo klíčem pro vertikální sociální mobilitu.\nZ Číny se tento systém rozšířil do Indie, kde byl posléze na počátku 17. století poprvé použit Evropany - ve východoindické společnosti s britským vedením. Tam se rozhodli najímat a povyšovat své zaměstnance na základě prozkoušení všech uchazečů, aby zabránili korupci a protežování. Dodnes jsou v Indii mezi zaměstnanci veřejné správy nejtalentovanější občané, kteří museli projít náročným vstupním zkoušením. V období osvícenství došlo k překladům textů čínského filozofa Konfucia a západní myslitele oslovila myšlenka meritokracie. Ti v tomto systému viděli alternativu k tradičnímu středověkému evropskému konceptu dědičnosti hodností. První evropskou velmocí, která úspěšně aplikovala meritokracii byla Velká Británie.\n\nZ Britské Indie se v 19. století meritokratický systém rozšířil i do Velké Británie a následně kontinentální Evropy a do Spojených států amerických. Během tohoto století bylo zavedeno mnoho reforem, které upravovaly veřejnou službu. Cílem bylo minimalizovat zvýhodňování elit a zajistit, aby zaměstnanci veřejné správy měli potřebné znalosti a schopnosti. V roce 1883 Spojené státy americké přijímají „Pendleton Civil Service Reform Act“ inspirovaný britským meritokratickým systémem. Tento zákon stanovuje, že správní posty by měly být přidělovány na základě schopností jednotlivce a ne podle politické příslušnosti. Zároveň tento zákon zakázal vyhození nebo sesazení úředníků z politických důvodů.\n\nV socialismu má meritokracie paradoxní vývoj. Kritérium zásluh se přenáší úplně mimo ekonomické oblasti. Nejdůležitější je schopnost napojit se na sítě vlivných klientel. Pomocí těchto sítí je potom možné získat výhodnější postavení při rozdělování jednotlivých služeb a statků.\n\nMeritokracie je ideologie, podle které úspěšnost každého jednotlivce nejvíce závisí na jeho osobním výkonu, který je dán pouze jeho schopnostmi a úsilím. Předpokladem tohoto směru je skutečnost, že osobní výkon jednotlivce vede k prosperitě celé společnosti. Do vyšších pozic spojených s větší zodpovědností a náročnější prací se\ntotiž dostávají jednotlivci, kteří prokáží patřičné schopnosti a píli. Tím je ve společnosti náročnější práce svěřována schopnějším jedincům a na ostatní zbývají\nméně zodpovědné úkoly. To pak vede k větší efektivitě společenské dělbě práce, která tak přináší větší užitek pro všechny. Do vládnoucí vrstvy je tedy možné se dostat pouze na základě svých schopností, výkonů a zásluh.\n\nMeritokracie je úzce spojená s ideologií liberalismu, zejména s klasickým liberalismem. Liberálové věří, že lidé se rodí s odlišnými vlastnostmi a neměli by tudíž být odměňováni všichni stejně. Odměňovat schopnosti a zásluhy je podle nich nejen správné, ale i potřebné, neboť to jednotlivce motivuje k úsilí a sebezdokonalování.\n\nMyšlenka, že schopní a pracovití jedinci stoupají ve společnosti vzhůru a neschopní a líní klesají dolů, je základem sociálního darwinismu, popsaného Herbertem Spencerem v knize \"Člověk versus stát\" (1884). Inspirací mu byla teorie evoluce druhů dle přírodovědce a zakladatele evoluční biologie Charlese Darwina, která se koncem 19. století stala natolik rozšířenou, že začala pronikat i do oblasti společenských věd.\n\nV meritokracii jsou funkce a úkoly rozdělovány na základě inteligence, schopností a vzdělání jedince. Úroveň těchto vlastností je měřena různými testy nebo jako hlavní měřítko slouží nejvyšší dosažené vzdělání. V dnešní době se jako nejčastější ukazatel používají vysokoškolské diplomy.\n\nV českém systému vzdělávání bývají v tomto směru kritizována osmiletá gymnázia za to, že provádějí první selekci potenciálně úspěšnějších jedinců a tím vytvářejí nerovnost v přístupu k dalšímu vzdělání. Dalším měřítkem používaným v meritokracii mohou být již dosažené výsledky.\n\nPodle francouzského sociologa Pierrea Bourdieua je úspěšnost závislá také na úspěšnosti předků a kvalitě rodinného zázemí.\n\nBourdieu byl ve své práci důsledně zaměřený na odhalování mechanismů způsobů nadvlády/dominance ve společnosti. Sledoval působení moci, její účinky a poukazoval na schopnost symbolických systémů udržovat a posilovat útlak, uchovávat vztahy nadřazenosti a podřízenosti za pomoci jejich naturalizace. Za pomocí teorie kulturní reprodukce vysvětluje, jak dominantní skupiny ve společnosti udržují mezigeneračně své postavení, status quo, v podmínkách rozvinutých společností, kde k tomuto účelu často využívají vzdělávací systém.\n\nŠkola poskytuje doklady o kulturních kompetencích (jedná se o třetí složku kulturního kapitálu). Bourdieu se domnívá, že se škola posvěcuje, protože určité lidi uvádí do posvátné kategorie vzdělaných. Promoce, při kterých se udělují vysokoškolské diplomy a tituly, jsou podle něj zcela srovnatelné s pasováním na rytíře. Kromě toho tím, že škola uděluje doklady o kulturních kompetencích, uděluje i možnost proměnit kulturní kapitál v příjem, a tím i v ekonomický kapitál. Podle P. Bourdieua lze tedy říci, že vzdělání, o němž jsme si kdysi mysleli, že upřednostňováním schopností před dědičnými privilegii dokáže nastolit určitou formu meritokracie, spěje spíše k tomu, že skrze skrytý vztah mezi školním vzděláním a zděděnou kulturou vytváří novou šlechtu, která zakládá svou autoritu a legitimnost na školním titulu.\n\nM. Young (The Rise of the Meritocracy, 1958) se jako autor myšlenky meritokracie zabýval dědičností intelektu. Domníval se, že pokud by byla inteligence dědičná, muže meritokracie vést k vytvoření úzké elity. Obával se omezení sociální mobility a vzniku uzavřeného stratifikačního systému. V 60. letech 20. století P. M. Blau a O. D. Duncan (1967) publikovali práci The American Occupational Structure, ve které popsali  základní model stratifikačního procesu a roli vzdělání v něm. Vzdělání dávají klíčovou roli při dosažení sociálního statusu. Výzkum na společnosti prováděli v USA a na jeho základě formulovali modernizační teorii.\n\nNa téma dědičnosti a inteligence o které se sociologové začali zajímat díky M. Youngovi vznikly práce, které předpokládaly vysokou závislost inteligence na zděděných dispozicích jedince (Jensen, 1972; Herrnstein, 1973; Herrnstein, Murray, 1994. Za jednu nejkontroverznějších knih, která se zabývá vztahem mezi inteligencí a sociální stratifikací, lze považovat dílo autorů Herrnsteina a Murraye \"The Bell Curve\" (1994). Řada závěrů \"The Bell Curve\" byla od jejího vydání kritizována.\n\nOdborná kritika tohoto pojetí upozorňuje na to, že všeobecná orientace na výkon sice zvyšuje produktivitu, ale určení toho, co je to výkon a jak ho odměňovat, se děje na základě kriterií, která k rovnosti jako k cíli nesměřují. Výzkumy, které proběhly, ukazují na to, že šance na získání pracovního místa nebo na ekonomický úspěch není přímo závislá na inteligenci a poznávacích schopnostech. Příležitosti nejsou od samého počátku stejné, díky rozdílnému sociálnímu kapitálu a kulturnímu kapitálu v rodinách. Svou roli hrají i další sociální vazby jako například: typ navštěvované školy. Jedná se o askriptivní faktory. Více se dozvíte zde : Sociální status a zde Teorie jazykových kódů.\n\nPodle kritiků je meritokracie založená na nejednoznačně definovaných konceptech schopností a úsilí. Meritokracii považují za ideologii, díky které můžeme ospravedlnit přetrvávající nerovnosti. Otázky, které si kladou jsou například: Jak definujeme schopnosti jedince a dokážeme je adekvátně zjišťovat ? Jak definujeme úsilí ? Je standardizované skóre inteligenčního testu či úspěch v didaktickém testu ukazatelem našich schopností ? Kritici, také zdůrazňují, že cíl vzdělání by měl být hlavně ve snižování počátečních vzdělanostních nerovností mezi jednotlivými žáky.\n\nD. Bell  ve své práci The Coming of Post-Industrial Society hovoří o nutnosti přehodnocení meritokracie s přihlédnutím k rovnosti výsledků a nazývá ji „spravedlivou meritokracií“ (just meritocracy).\n\nM. Young v roce 2001 kritizoval, jak se používá pojem meritokracie.  Původní popsání meritokracie jako negativního typu společenské organizace, neodpovídalo tomu jak mnoho lidí včetně politiků (Tony Blair) meritokracii používalo (ideál)\n\n"}
{"id": "25668", "url": "https://cs.wikipedia.org/wiki?curid=25668", "title": "Bílý Potok", "text": "Bílý Potok\n\nBílý Potok ( ) je obec v Libereckém kraji, 12 km východně od Frýdlantu, v údolí řeky Smědá v Jizerských horách. Obcí protéká Smědá, Bílý potok, Černý potok a Hajní potok. Žije zde  obyvatel.\n\nNázev obce je prvně zaznamenán v podobě Weiszbach (1597), dále pak Weisz Pach (1598), Weiszbach (1603), až po Weiszpach (1634).\n\nZakládací listina obce je datována 13. července 1594, kdy Melchior z Redernu vyhověl žádosti lužických osadníků o zanechání nejhořejšího úseku údolí říčky k osídlení. Z hlediska typu zástavby se jedná o lánovou ves. Jméno dala obci Kateřina z Redernu podle potoka pramenícího na Smědavské hoře. Padesát let po založení obce v ní žilo 58 obyvatel – převážně zemědělců a dřevorubců.\n\nV roce 1773 zde žilo již 101 lidí. O dva roky později byla dokončena první dřevěná kaple, v roce 1819 byla postavena první škola. Roku 1838 postihla okolní kraj zničující povodeň, po které bylo zastaveno splavování dřeva a v obci se začal prosazovat průmysl textilní a sklářský. V polovině 19. století měl Bílý Potok již 277 domů a žilo v něm asi 1800 obyvatel.\n\nV letech 1888–1890 byl na místě původní kaple zbudován z příspěvků obyvatel kostel Nejsvětější trojice, který byl vysvěcen 28. září 1890. Díky příspěvkům místních obyvatel byla také v letech 1893–1895 dokončena silnice na Smědavu.\n\nMaxima počtu svých obyvatel dosáhl na začátku 20. století, kdy zde žilo 2340 obyvatel v 410 domech. Prakticky veškeré obyvatelstvo bylo německé národnosti. Zdejší železnice byla dána do provozu roku 1900. Po druhé světové válce bylo místní německé obyvatelstvo odsunuto a ani příchod nových osadníků z vnitrozemí nemohl tento úbytek obyvatel nahradit – v roce 1947 zde žilo 827 obyvatel. Do roku 1970 počet obyvatel stoupl na 945, ale do roku 1991 opět klesl na 597.\n\nDne 18. června 1901 se v obci narodil podplukovník Miloš Melich, který během druhé světové války působil jako pomocný pozemní personál u 311. perutě v Anglii.\n\nObec v letech 1999 a 2000 neúspěšně usilovala o zisk titulu Vesnice roku.\n\nBěhem let 2014 až 2018 by měla být v katastru obce postavena nová rozhledna, která bude patřit do projektu česko-polské hřebenovky. Jeho snahou je využitím přírodních krás na česko-polské státní hranici zvýšit turistický ruch a zaměstnanost v tomto regionu. Obdobná příhraniční cesta existovala již od roku 1902.\n\nV obci se nachází úpravna vody. Existují plány, podle nichž do ní měla být přiváděna voda z přehradní nádrže Souš. Opětovně se tyto představy objevily roku 2016 ve snaze o ochranu zdejší pitné vody.\n\nBěhem léta roku 2018 se objevily zprávy, že by místní poštovní úřad měl být zrušen a nahrazen pobočkou fungující v síti Pošta Partner.\n\nBílý Potok je místem s největším ročním průměrným úhrnem srážek v České republice. Za rok zde spadne 1705 mm vody (dle jiných zdrojů dokonce 1750 mm). Hlavní příčinou jsou tvary zdejších hor, což ve spojení s obvyklým směrem větrů a dalšími faktory způsobuje výrazné orografické zesílení srážek.\n\nDopravní obsluha obce je zajišťována kromě autobusů také vlaky, byť územím obce neprochází žádná železniční trať. Železniční stanice Bílý Potok pod Smrkem, která je konečnou regionální železniční trati 038 z Raspenavy se ale nachází na katastru sousedních Hejnic, přibližně dvě stě metrů od hranice obce.\n\nObcí prochází silnice 290 z Frýdlantu na Smědavu a dále do obce Desná. Část ze Smědavy do Desné, která vede okolo vodní nádrže Souš, je ovšem otevřena pouze pro automobily do 3,5 tuny, a to pouze během letního období. V srpnu 2019 byl zahájen zkušební měsíční provoz nové autobusové linky 790, spojující Smědavu a Tanvald. Linka je kvůli přísným podmínkám ochrany vodního díla zajišťována elektrobusem.\n\n\n\n\n\n"}
{"id": "25669", "url": "https://cs.wikipedia.org/wiki?curid=25669", "title": "Sylvín", "text": "Sylvín\n\nSylvín (Beudant, 1832), chemický vzorec KCl, je krychlový minerál.\n\nSylvín vzniká vysrážením v solných jezerech nebo z mořské vody (podrobněji viz halit), krystalizuje ze sopečných plynů. Výskyt řídký.\n\nNejčastěji zrnité nebo vláknité agregáty, kůry, krystaly mají tvar hexaedru nebo oktaedru.\n\n\nhalit, carnallit\n\nDoprovodný minerál v ložiskách halitu.\n\nChemický průmysl, zdroj draslíku.\n\n\n"}
{"id": "25670", "url": "https://cs.wikipedia.org/wiki?curid=25670", "title": "Střední škola", "text": "Střední škola\n\nStřední škola nebo sekundární škola je poslední část povinného vzdělání v zemích jako Austrálie, Kanada, Hongkong, Japonsko, Malajsie, Jižní Korea, Singapur, Tchaj-wan (jen nižší střední škola) a USA. Střední škola poskytuje sekundární vzdělání dle mezinárodní klasifikace UNESCO - ISCED 2 a ISCED 3, případně v pomaturitním studiu i ISCED 4.\n\nV České republice většinou následuje střední škola (pouze ISCED 3) po 9. třídě základní školy (ZŠ). ZŠ zahrnuje první, primární stupeň (ISCED 1) a druhý, sekundární stupeň (ISCED 2). Střední škola trvá 3 nebo (nejčastěji) 4 roky podle svého zaměření a výsledné kvalifikace studentů. Celkem tak školní docházka trvá většinou spolu se ZŠ 13 let, o rok déle, než je obvyklé v jiných zemích (kvůli nadstandardně pětiletému 1. stupni).\n\nŠkolská soustava obsahuje i zvláštní, víceleté střední školy - osmiletá gymnázia (ISCED 2 a ISCED 3), do kterých přecházejí žáci zpravidla bezprostředně po 5. třídě (po prvním stupni) základní školy (ISCED 1) nebo i po 7. třídě (šestileté gymnázium).\nStřední školy v Česku poskytují buď všeobecné střední vzdělání nebo odborné střední vzdělání. Všeobecné střední vzdělání zajišťují na úrovni úplného středního vzdělání gymnázia. Odborné střední vzdělání zajišťují buď střední odborná učiliště (střední odborné vzdělání) nebo střední odborné školy (úplné střední odborné vzdělání).\n\nStřední škola (SŠ) má charakter konečné etapy vzdělávání (absolventi přecházejí rovnou na trh práce) nebo tranzitivní fázi vzdělávání (připravuje absolventy na terciární nebo jiné navazující vzdělávání).\n\n\"Školský zákon\" (tedy zákon č. 561/2004 Sb., o předškolním, základním, středním, vyšším odborném a jiném vzdělávání, ve znění pozdějších předpisů) dělí střední vzdělávání do tří kategorií podle dosahovaných stupňů vzdělání:\n\nŠkolský zákon vymezuje tyto druhy středních škol:\n\nStudenti, kteří dosáhli středního vzdělání s maturitní zkouškou, mohou pokračovat v terciárním studiu na vysoké škole (univerzitě).\n\nVyhláška o středním vzdělávání a vzdělávání v konzervatoři vymezuje tyto typy středních odborných škol (tj. mimo gymnázií):\n\nStřední škola také zajišťuje formu postsekundárního (po maturitě nebo vyučení) vzdělávání, které nespadá do terciárního vzdělávání, ale slouží k\nDruhy studia jsou\n\nŠkolní rok 2007/2008: 1 447 středních škol, 569 267 studentů SŠ.\n\nStudenti se mohou stravovat ve školní jídelně, pokud se přihlásí ke kolektivnímu stravování. Jinak si nosí jídlo z domova.\n\nV ČR zákon č. 561/2004 Sb., o předškolním, základním, středním, vyšším odborném a jiném vzdělávání (školský zákon), ve znění pozdějších předpisů, hovoří o \"denní formě vzdělávání\" jako o jedné z pěti možných forem vzdělávání, tu upravuje v § 25 následovně (uvedeno níže).\n\nDenní formou vzdělávání výuka organizovaná pravidelně každý den v pětidenním vyučovacím týdnu v průběhu školního roku.\n\n\"Školský zákon\" pak upravuje i další formy vzdělávání následovně: Základní vzdělávání se uskutečňuje v denní formě vzdělávání. Střední a vyšší odborné vzdělávání se uskutečňuje v denní, večerní, dálkové, distanční a kombinované formě vzdělávání, vzdělání dosažené ve všech formách vzdělávání je rovnocenné. Zákon také udává, že: Délka dálkového, večerního, distančního nebo kombinovaného vzdělávání je nejvýše o 1 rok delší než doba vzdělávání v denní formě. Pro účely tohoto zákona se pak rozumí:\n\nVečerní formou vzdělávání výuka organizovaná pravidelně několikrát v týdnu v rozsahu 10 až 18 hodin týdně v průběhu školního roku zpravidla v odpoledních a večerních hodinách.\n\nDálkovou formou vzdělávání samostatné studium spojené s konzultacemi v rozsahu 200 až 220 konzultačních hodin ve školním roce\".\n\nDistanční formou vzdělávání samostatné studium uskutečňované převážně nebo zcela prostřednictvím informačních technologií, popřípadě spojené s individuálními konzultacemi.\n\nKombinovanou formou vzdělávání střídání denní a jiné formy vzdělávání stanovené tímto zákonem\"\n\nV těchto zemích s nepřetržitou školskou tradicí přecházejí po dokončení základní školy - ISCED 1 - trvající zpravidla 5 let, 1.-5. ročník, na střední školu - ISCED 2 a 3 - trvající zpravidla 8 let, prima až oktáva, tyto školy mají dle zaměření různé názvy, nejběžnější jsou reálky a gymnasia.\n\nJe obdobný systém vzdělávání jako v České republice, společný z dob Československa po roce 1945.\n\nStřední škola v USA je často členěna na dva stupně, nižší střední školu, \"middle school\", \"junior high school\", obvykle, dle místních podmínek zahrnuje 6. až 8. třídu (ročník, „grade“), poskytuje nižší sekundární vzdělání (náš druhý stupeň, ISCED 2) a vyšší střední školu, \"(senior) high school, obvykle zahrnuje 9. až 12. třídu, i když se to může lišit podle školního obvodu, a poskytuje vyšší sekundární vzdělání (ISCED 3). V některých oblastech high school začíná v 10. třídě (ISCED 3) a několik amerických středních škol zahrnuje 7. až 12. třídu. To se ale mění, protože téměř všechny střední školy v obydlených oblastech provozují třídy 9 až 12.\nStudenti obvykle absolvují střední školu v 18 letech věku (nebo v 19 - narodili-li se v říjnu, listopadu nebo prosinci). Ale i dříve od 16 let – podle státu, absolvování, přijetí na vyšší vzdělání nebo podle jiných vzdělávacích ustanovení. Tento věk student obvykle dosáhne během 10. nebo 11. třídy, byla-li během studia dodržena standardní školní osnova bez vynechání nebo opakování tříd. Proto poslední dva ročníky střední školy nejsou povinné, ale většina studentů střední školu ukončí a dostane diplom (vysvědčení) nebo G.E.D. (General Educational Development test), který se vyžaduje pro přijetí na dvouletou (ISCED 4) nebo čtyřletou (ISCED 5) college nebo univerzitu.\n\nCo se týče praxe, zatímco zákony ve většině států nařizují školní docházku aspoň po maturitu nebo do věku 16 let, vynucení těchto pravidel je sporadické. A naopak studenti opakující třídu mohou zůstat na střední škole i po věku 18 (do 21) let , neabsolvovali-li načas. Státní školy musí poskytnout vzdělání každému, ale když jednotlivec ohrožuje sebe nebo jiné nebo dosáhne věk 21 let bez diplomu, pak většina států dovolí škole studenta vyloučit.\n\n\n"}
{"id": "25671", "url": "https://cs.wikipedia.org/wiki?curid=25671", "title": "Oxid dusičný", "text": "Oxid dusičný\n\nOxid dusičný je jedním z pěti oxidů dusíku. Je to za běžných podmínek bezbarvá krystalická látka, která při teplotě okolo 30 °C sublimuje. Je anhydridem kyseliny dusičné. Lze ho připravit dehydratací kyseliny dusičné oxidem fosforečným. Při jeho reakci s vodou vzniká opět kyselina dusičná.\n\n2 HNO + PO → 2 HPO + NO\n\nSnadno se hydratuje na kyselinu dusičnou. S peroxidem vodíku poskytuje jako vedlejší produkt kyselinu peroxodusičnou:\n\nPrudce oxiduje kovy a organické sloučeniny:\n\nOxid dusičný byl poprvé připraven roku 1840 reakcí dusičnanu stříbrného s chlorem. Běžná laboratorní příprava je založena na dehydrataci kyseliny dusičné pomocí oxidu fosforečného.\n\nRoztok oxidu dusičného v chloroformu se používá v organické syntéze jako nitrační směs:\n\nJe také důležitou sloučeninou při výrobě výbušnin.\n"}
{"id": "25673", "url": "https://cs.wikipedia.org/wiki?curid=25673", "title": "Nesteroidní antiflogistikum", "text": "Nesteroidní antiflogistikum\n\nNesteroidní antiflogistika (), zkráceně NSA či NSAID, též nesteroidní antirevmatika a nesteroidní protizánětlivé léky, jsou léky s protibolestivým, protihorečnatým a protizánětlivým účinkem. Výraz \"nesteroidní\" se používá pro rozlišení těchto léků od steroidních léků s těmito účinky. Mezi protibolestivými léky jsou NSA neobvyklé tím, že nejsou narkotické.\n\nNejběžnějšími zástupci této skupiny léků jsou aspirin, ibuprofen, a naproxen, jež jsou volně prodejné, bez potřeby předpisu. (Paracetamol má též protihorečnaté a protibolestivé účinky, ale nemá protizánětlivé a není to NSA.) \n\nNěkdy se vyskytující nežádoucí účinky používání NSA zahrnují gastrointestinální krvácení, ulceraci a perforaci, jež mohou být i smrtelné. Riziko vzniku krvácení, ulcerace či perforace trávicího traktu se zvyšuje se stoupající dávkou. Pro omezení nežádoucích účinků lze použít co nejmenší dávku po co nejkratší dobu postačující k dosažení žádaného léčebného účinku.\n\nNežádoucí účinky v oblasti žaludku a střev jsou nejčastější. Méně časté nežádoucí účinky jsou nauzea, zvracení, průjem, flatulence, zácpa, dyspepsie, bolesti břicha, melena (krve ve stolici), hematemeza (zvracení krve), ulcerativní stomatitis a méně často gastritida (zánět žaludku).\n\nMezi kontraindikace podávání NSA patří:\n"}
{"id": "25677", "url": "https://cs.wikipedia.org/wiki?curid=25677", "title": "Zdeněk Jirotka", "text": "Zdeněk Jirotka\n\nZdeněk Jirotka (7. ledna 1911 Ostrava – 12. dubna 2003 Praha) byl český spisovatel a fejetonista, autor humoristických románů, povídek, soudniček a rozhlasových hříček.\n\nNarodil se v Ostravě. Zde od roku 1925 studoval reálné gymnázium, avšak byl v kvintě vyloučen, načež se učil zedníkem. Nakonec v roce 1933 maturoval na Vyšší průmyslové škole stavitelské v Hradci Králové. Záhy vstoupil do armády, kde zůstal do roku 1939. Působil zde jako důstojník pěchoty, posléze jako stavební dozor u vojenských staveb. Sloužil v Košicích, Banské Bystrici, Olomouci, Vyškově a v Brně. Počátkem nacistické okupace (1940-1942) pracoval na ministerstvu veřejných prací, ale už po roce 1942 se věnoval výhradně spisovatelské činnosti, což mu umožnil mimořádný ohlas na jeho prvotinu, humoristický román \"Saturnin\". Jeho úspěch sice již nikdy nepřekonal, ale i kniha \"Muž se psem\", v níž pro změnu parodoval detektivní žánr, se stala velmi oblíbenou.\n\nOd roku 1940 spolupracoval s \"Lidovými novinami\". V letech 1945–1951 byl jejich redaktorem (po druhé světové válce byly přejmenovány na \"Svobodné noviny\"). Po roce 1951 pak byl dva roky redaktorem humoristického týdeníku \"Dikobraz\". Mezi lety 1953 a 1962 působil v redakci \"Československého rozhlasu\". Vedl zde nejprve redakci humoru a satiry, později redakci pro českou a slovenskou literaturu. V roce 1962 se opět vrátil do redakce \"Dikobrazu\", stal se zde zástupcem šéfredaktora a na tomto postu setrval až do odchodu do důchodu v roce 1971.\n\nKrom uvedených tiskovin publikoval v periodikách \"Čs. novinář\", \"Svět práce\" a \"Literární noviny\".\n\nV roce 1965 si zahrál malou roli ve filmu Pavla Kohouta \"7 zabitých\"; v roce 1969 se objevil ve filmu \"Přehlídce velím já!\".\n\nKouzlo Jirotkova humoru tkví v inspiraci „suchým“ anglickým humorem. Za Jirotkův vzor jsou často označováni Jerome Klapka Jerome nebo Pelham Grenville Wodehouse.\n\nHumoristický román \"Saturnin\" vyšel roku 1942 a vypráví příběhy svérázného sluhy Saturnina, jeho pána a dalších postav, z nichž zejména Teta Kateřina se svou oblibou přísloví zlidověla. Saturninův pán, který je zároveň vypravěčem, si jej najme, aniž tuší, kolik jeho výstředních nápadů bude muset přežít. Typ hrdiny svérázného sluhy proslavil zejména Pelham Grenville Wodehouse svou postavou sluhy Jeevese. Saturnin byl roku 1994 adaptován jako čtyřdílný televizní seriál, pod režií Jiřího Věrčáka. Seriál byl zároveň sestříhán do podoby stejnojmenného celovečerního filmu. Kniha se stala v České republice mimořádně populární, roku 2009 dokonce zvítězila v anketě České televize \"Kniha mého srdce\" - podle tohoto výsledku ji lze dokonce označit za nejoblíbenější knihu Čechů vůbec.\n\nRoku 1944 vyšla humorná parodie na detektivní román o hloupých podvodnících a neomylném amatérském detektivovi, který odhalí zločince, a to pod názvem \"Muž se psem\". I tento román byl zfilmován, avšak nikoli u nás, ale v Polsku, roku 1961 pod názvem \"Walet pikowy\". Scenáristou a režisérem byl Tadeusz Chmielewski. Roku 1968 Jirotka knihu rozšířil o čtyři povídky.\n\nPro rozhlas Jirotka napsal řadu her (\"Hvězdy nad starým Vavrouchem\", 1944; \"Rodinná tradice\", 1945; \"Hloupý milionář\", 1945; \"Dobrá rada pana Bartoše\", 1965, aj.). Několik scénářů napsal i pro Československou televizi (\"Případ pro tři\", 1962; \"Věštec\", 1963). V rozhlase spolupracoval na populárním pořadu \"Sedmilháři\", vyprávění z tohoto pořadu pak vyšlo i knižně, roku 1969 pod názvem \"Sedmilháři\", roku 1994 pod novým názvem \"Velká kniha sedmilhářů\".\n\n\n\n\n"}
{"id": "25678", "url": "https://cs.wikipedia.org/wiki?curid=25678", "title": "Dýmnice", "text": "Dýmnice\n\nDýmnice je součást válcového parního kotle (převážně se jedná o kotle parních lokomotiv a jiných mobilních strojů), v níž se shromažďují spaliny po průchodu trubkami kotle. Nachází se v přední části kotle parní lokomotivy, je nad ní umístěn komín.\n\nV dýmnici je obvykle umístěna dyšna a vyústění článků přehřívače páry.\n\nDýmnice u parních lokomotiv také slouží k zachytávání jisker. Část jisker se zachytí díky tomu, že v dýmnici poklesne rychlost plynů, proudících z kotlových trubek, a změní se směr proudění spalin. U většiny lokomotiv byla také pro zachycení jisker montována záchytná síta. \n\nDo dýmnice je většinou vyveden zvláštní přívod vody, který umožňuje ochlazování zachyceného žhavého popela na jejím dně. Zachycený popel musí být pravidelně (obvykle zároveň s doplňováním paliva) odstraňován. \n\nK přístupu do dýmnice slouží dýmniční dveře. Tyto dveře musí být dokonale těsné pro zajištění správné činnosti dyšny. Toho je dosaženo jejich kruhovým tvarem a centrálním šroubovým uzávěrem. Dříve bylo utěsnění dosaženo velkým množstvím zajišťovacích šroubů na obvodu dveří, ale toto řešení bylo pro zdlouhavost obsluhy opuštěno.\n\nDýmnice a dýmniční dveře musí také umožnit snadný přístup ke kouřovým a žárovým trubkám kotle. Trubky je třeba čistit od usazených sazí a také se musí v několikaletých intervalech měnit. Proto je dveřní otvor vždy větší, než plocha pokrytá trubkami na pecní trubkovnici.\n"}
{"id": "25679", "url": "https://cs.wikipedia.org/wiki?curid=25679", "title": "Gael García Bernal", "text": "Gael García Bernal\n\nGael García Bernal (* 30. listopadu 1978, Guadalajara, Jalisco, Mexiko) je mexický herec, režisér a producent. On a Diego Luna vlastní produkční společnost Canana Films v Mexiku. Proslavil se rolemi ve filmech \"Špatná výchova\", \"Motocyklové deníky\", \"Láska je kurva,\" \"Babel\" a rolí v seriálu Amazon Studios \"Mozart in the Jungle.\"\n\nNarodil se 30. listopadu 1978 v mexickém městě Guadalajara, je synem herečky Patricii Bernal a herce a režiséra Jose Angel Garcii. S herectvím začal již jako malý, jako teenager se stal symbolem telenovel, poté odjel do Londýna studovat herectví. V té době mu režisér Alejandro Gonzalez nabídl zahrát si v jeho připravovaném filmu \"Amores perros\" (také \"Láska je kurva\"). Tento film byl nominovaný na Oscara.\n\nSe svým nejlepším přítelem Diego Lunou si zahrál v lehce erotickém filmu \"Mexická jízda\". V roce 2004 si zahrál ve filmu \"Motocyklové deníky\", které popisují cestu třiadvacetiletého Che Guevary po Jižní Americe. Dále pracoval pro mnohé významné mexické a španělské režiséry (Alejandro Gonzalez, Alfonso Cuarón, Pedro Almodóvar...).\n\nV roce 2007 režíroval svůj první celovečerní film \"Deficít\". V roce 2008 byl obsazen do filmu \"Slepota\", adaptace novely z roku 1995 se stejným názvem. Režíroval to José Saramago. A v roce 2008 si opět zahrál se svým nejlepším přítele ve film \"Rudo y Cursi\". Režíroval jej Carlo Suarón. Právě s Dieegem založili svoji vlastní produkční společnost \"CANANA\". V roce 2010 si zahrál ve filmu \"A také déšť\". Po třetí za svojí kariéru si zahrál s Lunou ve filmu Casa de Mi Padre. V roce 2015 měl premiéru film \"Zoom\", který režíroval Pedro Morelli.\n\nV roce 2014 byl obsazen do hlavní role Rodriga de Souzy v komediálně-dramatickém televizním seriálu \"Mozart in the Jungle\". Za roli získal ocenění Zlatý glóbus. V roce 2016 si zahrál v mexickém filmu \"Desierto\" a chilském filmu \"Neruda\".\n\nJeho vyvolenou je argentinská herečka Dolores Fonzi, kterou v roce 2009 pojal za svoji choť. Mají spolu dvě děti. Dne 8. ledna 2009 se jim ve španělském Madridu narodil syn Lázaro a dne 4. dubna 2011 se jim v Buenos Aires narodila dcera, které dali jméno Libertad. Dvojice se rozešla v září roku 2014.\n\nMluví plynně anglicky, italsky, španělsky a francouzsky.\n\n"}
{"id": "25680", "url": "https://cs.wikipedia.org/wiki?curid=25680", "title": "Lev Blatný", "text": "Lev Blatný\n\nLev Blatný (11. dubna 1894, Brno – 21. června 1930, Kvetnice u Popradu) byl český básník, dramatik, prozaik, divadelní kritik a dramaturg.\n\nLev Blatný pocházel z brněnské muzikantské rodiny. Otec Vojtěch Blatný 1864-1954 (byl choralistou brněnského dómu, varhaníkem a ředitelem kůru) byl třikrát ženat. Z prvního manželství s Marií, rozenou Zavřelovou (1862-1902) pocházeli básník Lev Blatný, skladatel Josef Blatný (1891-1980), dcery Leokadie Blatná (1892-??) a Marie Blatná (1898-??) a Zdeněk Blatný (1899-??). S druhou manželkou, Žofií, rozenou Pokornou (1870-1913) měl dceru Ludmilu, která zemřela předčasně (1905-1905). Třetí manželkou Vojtěcha Blatného byla Marie Fialová, ovdovělá Dlohošková (1871-??).\n\nV další generaci se proslavili syn Lva Blatného, básník Ivan (1919-1990) a syn Josefa Blatného, hudební skladatel Pavel Blatný (*1931) \n\nLev Blatný vystudoval v letech 1905-1913 brněnské gymnázium a začal studovat práva v Praze. Studia musel přerušit narukovat jako voják v 1. světové válce v Haliči, Bukovině, Sedmihradsku a Albánii. Po válce dokončil v roce 1920 studia na právnické fakultě v Praze.\n\nPo studiích se Lev Blatný stal právníkem na ředitelství státních drah v Brně. Spolu s Jiřím Wolkerem, Františkem Götzem a dalšími založil v roce 1921 skupinu mladých spisovatelů \"Literární skupina\" a stal se jejím prvním předsedou. V letech 1925-1928 byl lektorem a dramaturgem brněnského Národního divadla a psal divadelní kritiky.\n\nDne 16. května 1918 se v Brně (jako praporčík v záloze) oženil se Zdenkou Klíčníkovou (1896-1933). Manželům Blatným se 21. 12. 1919 narodil syn Ivan, pozdější básník a překladatel.\n\nZdraví Lva Blatného nebylo pevné a od mládí se léčil na tuberkulózu. Zemřel 21. června 1930 v Kvetnici u Popradu ve věku třiceti šesti let na tuberkulózu. Pohřeb se konal v Brně, 25. 6. 1930, pohřben byl do hrobky manželčiny rodiny. V roce 1991 byly jeho ostatky přeneseny do čestného hrobu, kde jsou uloženy spolu s ostatky syna Ivana.\n\nJiž v mládí publikoval verše a drobnou prózu, později projevoval zájem o divadlo i jako kritik. První jeho hra uvedená na brněnské scéně byla aktovka \"Hvězdná obloha\" a dále hra \"Tři\". Následovaly groteska \"Kokoko-dák\", která dosáhla velkého úspěchu, pohádková hra \"Říše míru\" a zralé jevištní dílo \"Smrt na prodej\". Z jeho prozaického díla jsou nejvýznamnější expresionistické povídky ze sbírky \"Vítr v ohradě\".\n\n\n\n\n\n"}
{"id": "25681", "url": "https://cs.wikipedia.org/wiki?curid=25681", "title": "Baškortostán", "text": "Baškortostán\n\nBaškortostán neboli Baškirie nebo Baškirsko je republika Ruské federace v Povolžském federálním okruhu, při jižním Uralu na pomezí evropské části země. Má rozlohu 143 600 km² (o něco větší než bývalé Československo) a žije v ní 4 104 336 obyvatel (2002), což ji dělá nejlidnatější republikou v Rusku. Hlavním městem je Ufa.\n\nBaškortostán sousedí s republikami Tatarstán a Udmurtsko, dále pak s Permskou, Sverdlovskou, Čeljabinskou a Orenburskou oblastí. Západní část země představují zbrázděné pahorkatiny Bugulmsko-belebejské vrchoviny a výběžky plošiny Obščij Syrt o nadmořské výšce kolem 300–400 metrů, na východě republiky se od severu k jihu táhne jižní konec pohoří Ural s četnými souběžnými vedlejšími hřebeny. Ural dosahuje výšek 1000–1600 m, nejvyšší horou je zde Jamantau (1638 m) v severní části země. Východní hranice Baškortostánu probíhá až za pásmem Uralu, na jeho předhůří. Hlavním vodním tokem je řeka Belaja (1430 km) s přítoky Ďoma, Ufa a Bystryj Tanyp, která náleží k povodí Volhy. Na severovýchodě země pramení další velká řeka Ural, která však dál teče mimo baškirské území. Jih Baškortostánu odvodňuje Sakmara, která je přítokem Uralu. Podnebí je kontinentální s průměrnou teplotou v lednu −18 °C a v červenci 18 °C. Roční úhrn srážek se pohybuje od 300 do 600 mm. Délka vegetačního období je 120 až 135 dní.\n\nMajoritní národností v zemi jsou Rusové, žije jich v Baškortostánu 36,1 %. Následují Baškirové (29,5 %) a Tataři (25,4 %). Ostatní národnosti, jako např. Čuvaši, mají téměř zanedbatelné zastoupení. Ve školách se vyučují tři jazyky: ruština, tatarština a baškirština. Rusky umí 96% obyvatel, tatarsky 34%.\n\nBaškortostán je jedním z regionů, který se v 90. letech stal střediskem separatistických tendencí. Vladimir Putin sice silně posílil centralismus a druhou čečenskou válkou dal najevo všem národnostně odstředivým skupinám, že Moskva žádné štěpení teritoria nedovolí, nicméně uznání Abcházie a Jižní Osetie nacionalistické tendence oživilo i zde.\nMístní organizace Kuk Bure, která bojuje za školní výuku v baškirštině, v této souvislosti obvinila Moskvu z používání \"dvojího metru\".\n\nZemě má velmi dobré zásoby surovin, hlavně ropy, která byla poprvé objevena u Išimbaje roku 1932. Na Baškortostán připadá 1/8 ruské těžby ropy a na jejím zpracování stojí velká část baškirského průmyslu (56 %). Průmysl, který po rozpadu SSSR prořídl, se soustředí hlavně v hlavním a největším městě země – Ufě.\n\nDíky strategické poloze má Baškortostán poměrně dobrou silniční i železniční síť. Slouží hlavně jako tranzitní země ve směru Moskva – Ufa – Magnitogorsk – Nur-Sultan. Země vyniká hustou sítí potrubní dopravy – ropovodů a plynovodů. V říční dopravě je nejvýznamnější řeka Belaja, jejíž dolní tok je součástí Nižekamské přehrady a která se prostřednictvím Kamy vlévá do Volhy. V Ufě se nachází také letiště.\n\n\n"}
{"id": "25687", "url": "https://cs.wikipedia.org/wiki?curid=25687", "title": "Německá literatura", "text": "Německá literatura\n\nNěmecká literatura je (v užším smyslu) označení pro literaturu vzniklou na území dnešního Německa. Později vznikla i rakouská a švýcarská literatura. Veškerá německy psaná literatura se označuje jako \"německojazyčná literatura\" (= německá literatura v širším smyslu).\n\nNejstarší německé literární památky řadíme do 8. století, i když jsou dochovány jen v pozdějších opisech. Šlo o hrdinské písně, zaříkávadla apod. Z této doby máme zprávy pouze z latinských pramenů a pozdějších přepisů eposů. Patrně kolem roku 750 vzniklo nejstarší známé dílo z germánského jazykového prostoru – \"Merseburská zaříkadla\" (\"Merseburger Zaubersprüche\") (dochována až v rukopisu z 10. století). Nejstarší dochovanou ukázkou německého jazyka je latinsko-německý slovník (synonymář) \"Abrogans\", který vznikl kolem roku 760.\n\nNěmecká literatura se začala rozvíjet s příchodem křesťanství, v této tzv. karolínské epoše (zhruba 800–900) začali germánské kmeny přijímat křesťanství a tím i antickou vzdělanost. Šiřiteli této vzdělanosti byli kněží, tím se samozřejmě centry vzdělání staly kláštery. Cílem takto přišlých misionářů bylo seznámit germány s křesťanskou naukou, tento cíl se projevil na napsání prvních děl, ve kterých se projevuje nejen přijímání křesťanství, ale i zbytky starého myšlení, zvyků a názorů, které byly v tehdejší společnosti stále velmi silné a nebylo možno je ihned odstranit. Tyto památky jsou zpravidla psány ve starohornoněmeckém jazyce, nejednalo se o ucelený a jednotný jazyk, ale o několik dialektů. V této době vzniklo poměrně značné množství děl, pomocí nichž si lze udělat obrázek i o dřívějších germánských zvyklostech.\n\n\nTyto evangelijní harmonie jsou psány jazykem dnešnímu čtenáři naprosto nesrozumitelným. Krátké ukázky z Helianda a Otfridovy Evangelienbuch v moderní němčině jsou k dispozici v čítance GLOSIKOVÁ, Viera, JIČÍNSKÁ, Veronika. \"Anthologie der deutschen Dichtung (Bd. I)\". Praha: Univerzita Karlova – Pedagogická fakulta, 2007. (s. 16–20), ukázky a překlady do moderní němčiny (a někdy i češtiny) všech tří staroněmeckých evangelijních harmonií jsou k dispozici také v dnes již hůře dostupné knize SIEBENSCHEIN, Hugo, ZATOČIL, Leopold. \"Stručné dějiny německé literatury do roku 1250 : s ukázkami originálů a jejich překlady\". Praha: SPN, 1958. (s. 43–52, 63-70). Všechny tři skladby jsou psány v tzv. Langzeilen (\"Langzeile\" se skládá ze dvou čtyřstopých veršů, tzv. \"Kurzzeilen\", které bývají v moderních edicích psávány na jednom řádku a odděleny mezerou.) Jejich rýmem byl tzv. \"Stabreim\" – rým na přízvučných slabikách.\n\n\nV tomto období byla německá literatura vytlačena literaturou latinskou, která se stala zcela dominantní. Přesto tematicky tato literatura souvisela s předchozím obdobím.\n\n\nMezi lety 1025–1050 se německá literatura vrátila k němčině (středohornoněmecký jazyk). Počátek tohoto období ovlivnila tzv. clunyjská reforma. Náboženská literatura se soustředila na mystiku, pokání a působila odtažitě (Heinrich von Melk), světská literatura se soustředila především na světská témata (\"Ezzova píseň\", \"Kronika o císařích\"). Takto vzniklá díla byla ovlivněna především francouzskými vzory, které do německé literatury pomalu přinášely rytířskou tematiku, čímž se německá literatura začala měnit. Tak vznikla \"Alexandreida\", ale i řada eposů např. \"Král Rother\" či \"Píseň o Rolandovi\" – kolem 1170.\n\nPo roce 1170 se literatura pomalu měnila do podoby rytířské literatury. Za první dílo tohoto typu v německé literatuře bývá tradičně považována \"Aeneis\", kterou napsal Heinrich von Veldecke. Tzv. dvorský epos byl nadále rozvíjen Hartmannem von Aue, jenž je mj. autorem artušovských románů \"Erec\" a \"Iwein\". Za vrcholné období tohoto žánru v německé literatuře je považován počátek 13. století, kdy tvořili Wolfram von Eschenbach a Gottfried von Straßburg. Jejich díla - \"Parsifal\" (mezi 1200 a 1210) a \"Tristan a Isolda\" (zhruba 1210) - jsou vrcholem tohoto žánru vůbec. Tato díla měla značný vliv na okolní méně rozvinuté literatury (např. na ranou českou literaturu). Neméně významným dílem této doby je hrdinský epos \"Píseň o Nibelunzích\" (přibližně 1200).\n\nKoncem 12. stol. se v Německu objevil minnesang, tj. milostná poezie vycházející z principů rytířské literatury. V této poezii vynikli především Walther von der Vogelweide a Reinmar von Hagenau.\nKoncem 13. století se již objevují náznaky vzniku nových myšlenkových proudů, které pozvolna pronikaly i do literatury. Příkladem může být epos \"Meier Helbrecht\", jehož autorem je Wernher der Gartenaere.\n\nKoncem 13. století a především počátkem 14. století se kultura rytířů a vůbec dvorská kultura dostaly do krize způsobené ekonomickými a politickými vlivy, na tento jev samozřejmě reagovala i literatura. Tím jak ekonomickou iniciativu částečně přebíralo měšťanstvo začali jejich názory pronikat i do literatury. Tím byl jednotný rytířský ideál postupně nahrazován názorovou a vzorovou roztříštěností. S tímto přechodem do německy psané literatury pronikali nové dialekty německého jazyka, které vytlačovaly do té doby téměř jednotný literární jazyk – střední horní němčinu. \nTyto společenském změny přinesly do literatury větší zbožnost a ačkoli tato literatura byla původně ovlivněná rytířskou literaturou, její vliv postupně slábl a postupně převládly spíše náboženské vlivy. Zde se projevily především myšlenky mystiků a lidových kazatelů jako byli Johannes Tauler, Heinrich Seuse (latinsky Suso) či jejich učitel Mistr Eckhart.\n\nDalším dosti významným jevem bylo sbírání starých spisů, tyto byly různě uspořádávány a ve zkrácené formě shrnuty do knih. Toto se nejvíce projevilo na hrdinských eposech, kde došlo ke zkrácení, kterým se měnil jejich význam a postupně se vytrácel příběh, uspořádání hrdinských eposů se nazývalo \"hrdinské knížky\". Legendy a ostatní literatura byly uspořádány podle tematických okruhů (\"Lišák Neidhart\").\n\nRozvoj epiky přinesl mnoho zajímavých prvků, mezi nimiž velmi významné místo zaujala satira, kde didaktickou formou vznikla celá řada (nejen z hlediska německé literatury) významných děl. Zde se Heinrich Wittenweiler jako první v německé literatuře pokusil o komický epos – \"Prsten\" (\"Der Ring\", pravděpodobně kolem roku 1410), tento autor žil na území dnešního Švýcarska, proto bývá někdy řazen i do švýcarské literatury.\n\nLyrická poezie měla daleko menší vliv, za nejvýznamnějšího představitele této doby je považován Oswald von Wolkenstein.\n\nKoncem tohoto období začíná na významu nabývat i próza, ve většině případech se jednalo o prózu duchovní, ale existovaly i náznaky budoucího rozvoje světské prózy. Nejznámějším dílem se stal \"Oráč z Čech\" (\"Der Ackermann aus Böhmen\"), jehož pravděpodobným autorem je Johannes von Saaz (česky Jan ze Žatce).\n\nV průběhu 14. století začalo vznikat německé drama, které vzniklo z náboženských her a postupně v podobě pašijových her a různých velikonočních a vánočních představení zlidovělo a začalo být v německém jazyce.\n\nZhruba ve stejné době se objevil nový druh dramatického výstupu tj. masopustní hry.\n\nCílem humanistické tvorby bylo dostat se ze závislosti na náboženské tvorbě. Většina humanistických autorů psala novolatinsky, ale svá díla překládali i do němčiny, v této době bylo do němčiny přeloženo i mnoho klasických děl. Tyto překlady vedly k výrazné proměně němčiny. Pro tuto proměnu je charakteristické prudký rozvoj a určitá kultivace jazyka. Tematicky lze říci, že do literatury pronikly čistě lidové prvky, které byly kombinovány s antickými a italskými vzory (např. Albrecht von Eyb, Niklas von Wyle. Dalším prvkem, který v tuto dobu velmi ovlivnil literaturu byl vynález knihtisku.\n\nEpická tvorba této doby není příliš významná, neboť se zpravidla jedná pouze přebásnění starých děl, či alespoň zpracování starých námětů – \"knížky lidového čtení\" (něm. \"Volksbücher\"), \"Enšpígl\" atp.\nRozvoj prózy byl jednak ovlivněn novými vědeckými poznatky, jednak náboženskými traktáty a filozofickými úvahami. Nejvýznamnější osobností byl v tomto směru náboženský reformátor Martin Luther, jehož překlad Bible ovlivnil německou prózu na dlouhou dobu. Dále se objevilo značné množství novel ovlivněných italskou literaturou.\n\nDrama pokračovalo v rozvoji, který započal již v předešlém období, zpočátku se rozvíjelo pouze latinské drama, později především na universitách vznikala i německá školní dramata (Jakob Wimpfeling, Johann Reuchlin).\n\nMěšťanstvo rozvíjelo tzv. meistersang, za jehož nejúspěšnějšího autora lze považovat Hanse Sachse.\n\nPo roce 1600 do německého umění a tím i do literatury proniklo baroko, v této době došlo ke sjednocení německého jazyka, tím byla uzavřena jedna fáze rozvoje němčiny, jazyk už s pak nevyvíjí takovým tempem, ale spíše reaguje na nové potřeby. Nositelé kultury této doby byly především panovnické a šlechtické dvory, spisovatelé se pak rekrutovali především z řad učenců a měšťanstva. Literatura se tak stala dostala do situace, že se forma stávala důležitější obsahu.\n\nNěmeckou barokní literaturu politicky ovlivnila třicetiletá válka (1618–1648). V této válce došlo k rozdělení německé literatury protestantskou a katolickou.\n\nV této době napsal Martin Opitz, podle antických a italských renesančních vzorů, první německou poetiku – \"Buch von der deutschen poeteri\" (Kniha o německém básnictví), která vyšla roku 1624 a obrovským způsobem poznamenala německou literaturu této doby. Dalšími významnými lyriky se stali např. Philipp von Zesen, Georg Rudolf Weckherlin, atd. Lyrika těchto autorů byla výrazně ovlivněna mystikou.\n\nEpika této doby považovala za stěžejní obsáhlá díla, která byla ovlivněna francouzským, španělským a anglickým románem, romány tohoto typu psalo mnoho spisovatelů např. Anton Ulrich von Braunschweig. Jediný kdo se v tomto oboru výrazně prosadil byl Hans Jakob Christoffel von Grimmelshausen, jehož román \"Simplicius Simplicissimus\" (1669) dosáhl evropské úrovně.\n\nV této době nastal, především v protestantské části, prudký rozvoj divadla (Andreas Gryphius, Christian Weise), latinské drama v německy mluvících oblastech ovlivnili především jezuité (Jakob Bidermann).\n\nOsvícenská literatura byla racionalisticky zaměřena, lze o ní tvrdit, že zde lze hledat základy novější německé literatury.\n\nNěmecká literatura tohoto období byla ovlivněna především francouzskou literaturou, vedlejší vliv lze připsat anglickému empirismu. V první polovině tohoto období se prosadila jednoduchost a přesnost, tyto zásady propagoval především literární kritik J. Ch. Gottsched, po roce 1750 vůči jeho názorům vznikla silná opozice (Johann Jakob Bodmer a Gotthold Ephraim Lessing, kteří prosazovali právo na fantazii a umělcovu svobodu.\n\nV tomto období se rozvíjela především lyrika všech možných typů (přírodní, duchovní, ale i nacionální), nejvýznamnějšími lyriky této doby byli: Friedrich Gottlieb Klopstock a Nikolaus Ludwig von Zinzendorf. \nV této době se v německé literatuře prosadila zajímavá forma poezie, kterou byly filosofické didaktické básně, které dosáhly velké popularity (Christoph Martin Wieland).\n\nVýznamným prvkem německé literatury této doby byl román, který v tomto období prošel relativně složitým vývojem. Do tohoto období lze německý román považovat za druh dobrodružného románu, v průběhu osvícenství se\nvlivem anglického satirického románu a španělského pikareskního románu přetvořil v společenský resp. utopický román (Christoph Martin Wieland).\n\nNěmecké drama bylo v této době pod výrazným francouzským vlivem, spíše koncem tohoto období se především díky G. E. Lessingovým názorům začal prosazovat i vliv anglického dramatu (především\nWilliam Shakespeare) čímž se otevřela cesta k samostatným myšlenkám německého dramatu.\n\nPrakticky paralelně s koncem osvícenství vznikla skupina Sturm und Drang jejíž cíle byly protichůdné s osvícenstvím. Jejich základním ideálem byl génius, který si určuje svoje pravidla, tématem pak byl rozpor mezi tímto jedincem a společností. Tyto myšlenky vycházely z filosofie J. Herdera. Nejznámějšími představiteli byli: Johann Wolfgang Goethe, Friedrich Schiller, Gottfried August Bürger, za nejsilnější část jejich tvorby lze považovat drama a román.\n\nV tomto období došlo ke spojení protikladných cílů osvícenství a skupiny Sturm und Drang, dalším ovlivněním německým idealismem a jistým návratem k ideálům antiky nastala v německé literatuře\nrelativně zajímavá situace, kdy byl důraz kladen na harmonii a to jak mezi jedincem a společností, tak mezi rozumem a citem. Největším uměleckým centrem se stal Výmar, někdy pro toto období bývá užíváno označení\nvýmarská klasika.\n\nDo tohoto období patří větší část tvorby J. W. Goetha a F. Schillera, jejich vliv se projevil především v dramatech. Většina dramat této doby je psána v tzv. blankversu, hlavním tématem se stal vývoj osobnosti víceméně směrem k humanistickému ideálu či otázka viny a svobody.\n\nDalšími výraznými osobnostmi tohoto období byli: Johann Joachim Winckelmann, Wilhelm von Humboldt, Friedrich Hölderlin.\n\nKolem roku 1800 nastal rozvoj romantismu. Romantismus není opakem klasicismu, ale jeho doplněním. Základní podstatou romantismu je touha po nekonečnosti a neomezenosti. Romantismus chce nastolit vládu fantazie, obdivuje vše, co je přírodní a pochází z lidu: lidové písně a zvyky. První období německého romantismu se nazývá (podle města, kde se tento směr v Německu poprvé objevil) jenská romantika (řidčeji i raná), pro tento směr byl stěžejní časopis \"Athenaeum\". Tito první němečtí romantici byli orientováni filosoficky (Novalis, Friedrich Schlegel). Rozlišujeme romantismus raný, vrcholný a pozdní.\n\nPozdější, tzv. heidelberská romantika (resp. vrcholná romantika), se projevila zvýšeným zájmem o lidovou tvorbu, ze které mnoho jejích představitelů vycházelo: (bratři Grimmové, Joseph von Eichendorff, Adelbert von Chamisso).\n\nPozdní období německého romantismu (\"Spätromantik, Heidelberger Romantik\") je velmi nejednotné, a to jak ve svých cílech, tak v prostředcích. Velká pozornost je věnována pohádkám (sbírky Brentana a Arnima, bratří Grimmů (\"Kinder- und Hausmärchen\", 1812, se staly po Lutherově Bibli nejčastěji tištěnou německou knihou), umělé (i když částečně inspirované příběhy z Orientu pohádky W. Hauffa). Toto pozdní období bylo ovlivněno realismem a někdy i poměrně silným nacionalismem. Významnými představiteli tohoto směru byli Ernst Theodor Wilhelm Hoffmann\n\n\n\nV 19. století se jednota literatury rozpadla, začalo současně působit více směrů, jejichž cíle a prostředky byly často protichůdné, jednotlivé směry byly ovlivňovány vlastní tradicí a literárními vlivy ostatních států.\nNejvýznamnějším literárním směrem Německa 19. století se stal realismus, který prošel poměrně složitým vývojem, kdy se postupně odvrátil od velkých témat k problémům běžného člověka. Nejpopulárnějším žánrem byl román, velmi populární byl i veršovaný epos, pohádka či povídka. Lyrika neměla téměř žádnou odezvu a její význam byl zanedbatelný. Drama bylo populární především v Rakousku, kde navazovalo na barokní tradice. Nejznámějšími tvůrci se stali: Georg Büchner, Theodor Fontane, Heinrich Heine, Eduard Mörike a Wilhelm Raabe.\n\nV tomto období došlo také ke značnému zpolitizování literatury, které umožnilo prudký rozvoj žurnalistiky. Tento trend umožnil vznik skupiny Mladé Německo. Jednalo se o skupinu autorů, jejichž cílem bylo vyjadřovat se k tehdejším problémům, dalším cílem bylo přerušit veškeré tradiční vazby německé literatury. Je logické, že hlavními literárními prostředky této skupiny byly novinářské literární útvary, satira, jejich oblíbeným tématem byly sociální a politické problémy, což vedlo k jejich perzekuci. Působení této skupiny lze vymezit roky 1830 a 1850. Spisovatelé: Ludwig Börne, Heinrich Heine.\n\nKolem roku 1880 se v Německu prosadil i naturalismus, který pouze rozvíjel témata francouzských a ruských naturalistů, ale do světové literatury nijak nezasáhl. Přesto ovlivnil německou literaturu, tím, že umožnil příchod nových technik a otevřel cestu k hledání nových výrazových prostředků, což umožnilo nástup pozdějších německých literárních stylů.\n\nNa počátku 20. století se prosazovaly moderní estetické směry vymezující se vůči naturalismu konce 19. století, který představuje zejména nadále tvořící Gerhart Hauptmann. Mezi těmito směry nechybí symbolismus (Stefan George), impresionismus (Detlev von Liliencron) či dadaismus (Kurt Schwitters). V prvním desetiletí 20. století se německá literatura velmi silně orientuje na světovou literaturu. Do literatury pronikají filosofické (především levicové) myšlenky. V tomto období se opět výrazněji prosazuje lyrika (Rainer Maria Rilke) a drama.\n\nRoku 1910 se začal též v literatuře prosazovat expresionismus, který byl až zhruba do roku 1925 dominantním směrem německé literatury. Projevuje se zejména v lyrice, okrajově též v dramatu (Georg Kaiser, Carl Sternheim). Jeho hlásnými troubami se postupně stávají časopisy \"Der Sturm\", \"Der Brenner\" a \"Die Aktion\", které všechny vznikají v krátkém časovém rozmezí na počátku druhého desetiletí. Roku 1912 vychází též první básnická sbírka Gottfrieda Benna nazvaná \"Márnice\", která v mnohém naznačuje, jakým směrem se expresionismus bude ubírat. V centru dění už nestojí krása okamžiku nebo snad dokonce krása coby absolutní umělecká hodnota, ale naopak ohyzdnost lidského těla či ošklivost smrti. Tradičními motivy expresionistických básní jsou pocit odcizení tváří v tvář následkům prudké industrializace a urbanizace, které dávají vzniknout neosobním velkoměstům moderního střihu (město jako člověka ničící moloch), pocit blížícího se konce světa, strach z neznámého, hrůzy války apod. Takřka kanonický status získala s léty antologie expresionistické lyriky Kurta Pinthuse \"Menschheitsdämmerung\" z roku 1919, v níž mj. vyšly básně Johannese R. Bechera, Georga Heyma, Jakoba van Hoddise, Else Lasker-Schülerové, Georga Trakla či Franze Werfela.\n\nVlivem zážitků z první světové války a následné špatné ekonomické situace směřovala německá literatura tzv. výmarské republiky (1918 - 1933) k pacifismu (Erich Maria Remarque), socialismu (Egon Erwin Kisch, Anna Seghersová), ale i nihilismu.\nExpresionismus, především jeho konec přinesl jednu z nejlepších etap německé literatury, kdy se vedle sebe objevili autoři, kteří ovlivňovali nejen německou, ale i světovou tvorbu. Příkladem takového autora může být Alfred Döblin a jeho román \"Berlín - Alexandrovo náměstí\". Větší část těchto autorů byla dále ovlivňována celosvětovými literárními proudy, jakými byly mj. surrealismus, dadaismus, moderna atp.\n\nPo roce 1933 tito autoři odešli, nebo byli vyhnáni do emigrace, kde se zapojili do různých antifašistických hnutí. Mezi autory, kteří odešli do exilu, nechybí Thomas Mann, Heinrich Mann, Bertolt Brecht, Erich Maria Remarque, Arnold Zweig, Max Brod, Erich Kästner a další. Německá literatura byla po nástupu nacismu sjednocena v oslavném souhlasu s vládnoucím hnutím. Pouze nepatrná část významných autorů zůstala v Německu, tito intelektuálové se pak dostali do tzv. „vnitřní emigrace“ (něm. \"innere Emigration\"), kde vyhledávali tzv. „úniková témata“ (Hans Fallada).\n\nUmělecká emigrace vytvořila několik antifašistických center, která se v průběhu druhé světové války přesunula do zámoří. Řada spisovatelů se již z emigrace nevrátila a svým způsobem je tak do německé literatury řazena proti své vůli.\n\nPo roce 1945 bylo Německo rozděleno na tzv. „okupační zóny“, ve kterých veškerá činnost podléhala příslušné vojenské správě, a to včetně udělování nakladatelských licencí. Jednalo se tak o určitou formu cenzury. Zejména americká strana prosazovala od počátku tzv. „převýchovu“ či „nápravu“ (angl. \"re-education\") německého obyvatelstva, k čemuž měla sloužit mj. i vhodná překladová beletrie. Také němečtí spisovatelé se pomocí překladů a experimentů pokoušeli navázat kontakty se světovou literaturou.\n\nRoku 1949 bylo Německo rozděleno na dva státy - socialistickou NDR a kapitalistickou SRN. Vývoj literatur těchto dvou států probíhal kvůli tzv. „železné oponě“ zcela odděleně, třebaže zpočátku docházelo ke spolupráci díky organizacím typu Kulturní svaz pro obnovu Německa či časopisu \"Ost und West\". I tyto pokusy však brzy ztroskotaly.\n\nLiteratura SRN začala prakticky úplně od začátku, do této země se nevrátil téměř žádný významný emigrant a prosadili se zde prakticky pouze spisovatelé, kteří začali psát teprve po druhé světové válce. Tato literatura navázala na pozdní expresionismus, realismus. Cílem této literatury bylo vypořádat se s nacismem a důsledky druhé světové války, další tématem byla reakce na tehdejší situaci – studenou válku. Takto smýšlející literáti se seskupili do Skupiny 47, jejíž vůdčí osobností byl od počátku až do jejího rozpadu v roce 1967 Hans Werner Richter. Nejednalo se o skupinu v tradičním slova smyslu, která by se řídila jednotným estetickým programem, ale o pravidelné sjezdy, na nichž pozvaní hosté prezentovali své literární dílo a byli podrobeni kritice zbývajících účastníků. Richter byl tím, kdo určoval, kteří spisovatelé se budou smět těchto setkání zúčastnit. K pozvaným patřili mj. Heinrich Böll, Günter Eich, Günter Grass či Siegfried Lenz.\n\nDále se tato literatura vyvíjela v souladu se světovou literaturou, pro toto období je charakteristické spojování moderních formálních postupů s realistickým líčením. Dalším celosvětově populárním se stalo experimentování s jazykem.\n\nVýznamným představitelem poválečného německého dramatu je Wolfgang Borchert, jehož hra \"Venku přede dveřmi\" (uvedeno roku 1947 nejdříve jako rozhlasová hra, v témže roce pak i v jevištní podobě) o navrátilci z fronty Beckmannovi tematizuje trpkou zkušenost vojáků vracejících se po skončení války do rozbombardovaného Německa. Borchertova „hra, kterou divadla nechtějí hrát a diváci nechtějí vidět“, jak se drama v podtitulu jmenuje, vykazuje některé prvky expresionismu, současně je ale bytostně určována poválečnou hmotnou i duševní nouzí v Německu a svým obsahem představuje typický příklad tzv. „literatury ruin a trosek“ (něm. \"Trümmerliteratur\").\n\nK tématu války se vyslovuje i starší generace autorů, mezi nimi zejména Carl Zuckmayer, jenž slaví největší úspěch s divadelní hrou \"Ďáblův generál\", která vznikla během války v americkém exilu a poprvé byla uvedena roku 1946 v Curychu.\n\nOd poloviny 60. let se na divadelní scéně prosazují nové tendence, které se přiklánějí k realistickému zobrazení skutečnosti a kritickému zobrazení západoněmecké společnosti. Tyto snahy reprezentují zejména dva odlišné směry - dokumentární drama, jehož předním představitelem je Peter Weiss (\"Přelíčení\"), a nová kritická lidová hra ( \"das neue kritische Volksstück\"), k jejímž tvůrcům literární historikové řadí zejména Martina Sperra, Rainera Wernera Fassbindera a Franze Xavera Kroetze.\n\nNa rozdíl od SRN se do NDR vrátila celá řada levicově zaměřených spisovatelů (Bertolt Brecht). Kultura se stala součástí rozsáhlého plánování, kterému byly podřízeny všechny oblasti života v socialistickém bloku. Roku 1950 vznikl Svaz spisovatelů NDR, a pouze jeho členové mohli být vydáváni, tento svaz zároveň dohlížel na politickou „čistotu“ díla. Po roce 1950 došlo k určitému útlumu kvality vydávaných děl, mnoho kvalitních děl nemohlo být vydáno, protože nebyli „dostatečně socialističtí“. Tím došlo k tomu, že vycházela pouze díla tzv. socialistického realismu, která neměla příliš velkou kvalitu.\nPo roce 1960 se objevili noví spisovatelé, kteří usilovali o určité uvolnění (Christa Wolfová). Toto uvolnění vedlo, především po roce 1970 k mnohem větší pestrosti témat a k pomalé snaze propojit se se světovou literaturou.\nHlavním tématem celé literatury NDR byl vztah k minulosti, nacismu a snaha o jakési popření své spojitosti s Německem, další velmi populárním tématem byly problémy a možnosti člověka za socialismu.\n\nV roce 1990 došlo ke znovusjednocení Německa, tím se v německé literatuře otevřela řada problémů jako je srovnání „východu“ a „západu“, problémy vzájemného soužití, vyrovnání s minulostí. Zdá se, že větší část německých autorů se těchto témat zalekla a snaží se navazovat na světovou postmodernu, či tato témata zpracovávat poněkud populisticky.\n\n\n"}
{"id": "25696", "url": "https://cs.wikipedia.org/wiki?curid=25696", "title": "Evan Hunter", "text": "Evan Hunter\n\nEvan Hunter, známý též jako Ed McBain, rodným jménem Salvatore Lombino (15. října 1926, New York – 6. července 2005, Weston, Connecticut) byl americký spisovatel a scenárista.\n\nSvá díla psal pod řadou pseudonymů. „Serióznější“ výtvory zpravidla pod jménem Evan Hunter, které později přijal za vlastní. Uznání si vydobyl románem \"Džungle před tabulí\" (\"The Blackboard Jungle\") z prostředí americké střední školy. Napsal též scénář k filmu Alfreda Hitchcocka \"Ptáci\" (\"The Birds\"). Do paměti čtenářů se však nejvíce zapsal pod pseudonymem Ed McBain jako stvořitel kriminálního cyklu \"87. revír\", v jehož více než pěti desítkách detektivních románů zachycuje příběhy policisty Steva Carelly a jeho kolegů ze smyšleného amerického velkoměsta Isoly, nápadně se podobajícího autorovu rodnému New Yorku. Dále je třeba připomenout jeho detektivky s hlavním hrdinou advokátem Matthewem Hopem, které také došly velkého čtenářského uznání. McBainovy detektivky vynikají faktografickým realismem, vypravěčskou lehkostí a pozorovatelským talentem, s nimiž autor vykresluje množství figurek svého velkoměstského panoptika. Některé jeho romány byly použity jako předlohy detektivních seriálů (např. Columbo). Jeho dalšími autorskými pseudonymy byly Hunt Collins, Ezra Hannon, Richard Marsten, John Abbot a Curt Cannon.\n\nNarodil se roku 15. října 1926 v New Yorku na Manhattanu, ale od dvanácti let žil v Bronxu. V New Yorku také chodil na základní a střední školu. V roce 1944 byl odveden k námořnictvu; po návratu do civilu v roce 1946 dovršil své vzdělání na newyorské Hutton College, kterou opustil s titulem bakaláře svobodných umění. Na universitě se také seznámil se svou budoucí ženou, se kterou se v posledním ročníku oženil. Psát se pokoušel už za studií, ale po odchodu z university nejprve prošel celou řadu zaměstnání: odpovídal na telefonické dotazy u Americké automobilové společnosti; u jiné firmy nabízel telefonicky restauracím mořské raky a kromě platu dostával i naturálie: tolik mořských raků, kolik jich dokázal sníst. Poté se stal učitelem na odborně vzdělávací střední škole – znalost tohoto prostředí pak využil v románu \"Džungle před tabulí\". U kantořiny však nezůstal a odešel pracovat do literární agentury. Do té doby byly jeho tvůrčí pokusy značně roztříštěné, vedle psaní se pokoušel i malovat (získal dokonce v soutěži stipendium \"Art Student's League\") a nějaký čas i hrál na piano v džezovém orchestru. Teprve v literární agentuře se podle svých slov „naučil psát povídky, které měly hlavu a patu“ a jeho šéf je začal pravidelně uveřejňovat v časopise. Když pak nakladatelé projevili téměř současně zájem o jeho detektivní román a románovou science fiction pro dospívající mládež, rozhodl se Hunter na doporučení svého šéfa věnovat se jen psaní.\n\nJeho kniha \"Džungle před tabulí (The Blackboard Jungle)\" se stala bestsellerem roku 1954 a svým pranýřováním šokujících poměrů v americkém školství vyvolala bouřlivou společenskou reakci. Od té doby vydával jednu knihu za druhou. Žil na Long Islandu s manželkou Anitou a třemi syny: Tedem a dvojčaty Markem a Richardem. Zemřel 6. července 2005 ve městě Weston ve státě Connecticut.\n\nOd úspěchu \"Džungle před tabulí \" napsal Hunter kolem patnácti „vážných“ románů ze současného amerického života, většinou úspěšných a v mnoha případech zfilmovaných, např. \"Papírový drak (The Paper Dragon)\"; \"Cizinci, když se potkáme (Strangers When We Meet)\"; \"Mladí divoši (The Young Savages)\"; \"Matky a dcery (Mothers and Daughters)\"; \"Já na bráchu (Buddwing)\". Tematicky jsou Hunterovy knihy různé, ale všechny spojuje sociálně kritické stanovisko.\n\nNapsal i mnoho povídek, které se objevily v nejrůznějších amerických časopisech. Svoje nejlepší nedetektivní povídky shrnul do knihy \"Všechno nejlepší v novém roce (Happy New Year)\" a \"Herbie a jiné povídky (Herbie and Others Stories)\".\n\nPracoval též jako scenárista, napsal například scénář k filmu Alfreda Hitchcocka \"Ptáci\", promítanému i v Československu.\n\n\n\n\n\n\n\n\nPod jménem McBain dlouho uveřejňoval jen příběhy o 87. revíru, ale tímto pseudonymem podepsal i kriminálně dobrodružný román \"Strážní (The Sentries)\", s jinými hrdiny a zcela odlišného typu. Zfilmovány nebyly jen jeho „vážné“ prózy, ale i „mcbainovky“: příběhy o 87. revíru posloužily za podklad pro televizní seriál a podle příběhu \"Výkupné za krále (King's Ransom)\" natočili Japonci vynikající celovečerní thriller \"Houpačka (Hight and Low)\", který sklízel úspěchy v mnoha zemích světa.\n\nSérie 87. revír vznikla i v audio podobě, kterou načítá Jiří Plachý, vydala Audiotéka. \n\nPod jménem McBain také sestavil několik antologií detektivních povídek, v nichž pravidelně připojoval do každého svazku k pracím jiných autorů jednu povídku vlastní.\n\n\n\n\n\n\n\n\n\n\n2. Tvorba Eda McBaina\n\n2.2. Charakteristika díla Eda McBaina\n\nMcBain si pro svůj detektivní seriál (jednotlivé romány jsou samostatné, přestože mají vzájemnou cyklickou vazbu) vytvořil fiktivní svět 87. policejního revíru ve fiktivním městě, který se jmenuje Isola a má být modelem typického moderního velkoměsta, jedné z civilizačních struktur dvacátého století, úhrnem jeho předností i jeho stinných stránek. V Isole je opravdu všechno: vysoký stupeň organizace ve všech odvětvích lidské činnosti i otloukající všednost a nuda; temperamentní výkonnost jedněch i skličující opuštěnost druhých; lidská solidarita a soudržnost i exaltovaný asociální individualismus; bodré a veselé figurky i vzrůstající kriminalita; spořádaná středostavovskost i notoricky známé \"bahno velkoměsta\" v té nejsoučasnější podobě.\nSkoro ve všech románech o 87. revíru se setkáváme s energetickým Stevem Carellou, detektivem italského původu, jehož hluchoněmá, leč půvabná manželka Teddy se na řešení případů svého muže občas aktivně podílí, jindy do nich bývá bezděčně nebo i proti své vůli zatažena. Carella je vitální, přesvědčivý typ; vlastnosti, jimiž ho autor obdařil – klid i chladnokravnost, náhlé impulsivní výbuchy, skromnost, houževnatost i liščí prohnanost, kterou projevuje během pátrání, a jistě i zbytečně nezveličovaná inteligence – vytvářejí iluzivní obraz řadového mírně příkladného detektiva, k němuž čtenář sice už nepociťuje někdejší obdiv, ale kterého dobře chápe a s nímž se koneckonců dokáže ztotožnit i v jeho neúspěších. \nCarella je ovšem spíš pravý opak Velkého detektiva než jedna z jeho dalších variant. Všem McBainovým čtenářům je jasné, že Carella je jen poněkud nápadnější než jeho kolegové, ale že bez nich nemůže existovat, že nemůže fungovat bez laboratoří, daktyloskopických oddělení a kartoték, mimo policejní aparát a vně zavedené pátrací rutiny. Je to programové: autor systematicky odmítá \"hrdinu\" jako takového, v jeho knihách nikdy nejde o boj individua se zločinem; zločin v nich zápolí vždy s celým kolektivem. Příběh se zpravidla rozjíždí po kolejích zevrubného, neefektního pátrání uvedeného za podpory kolektivu těmi detektivy, kterým jejich nadřízený případ svěřil. Žádný detektiv není nepostradatelný, skoro každý může nahradit každého. (Tato zastupitelnost je někdy až ironicky demonstrována tam, kde se do víru případu dostane některý z mužů čirou náhodou, protože si právě vybírá náhradní volno nebo si prohodil službu s někým jiným, kdo si šel dát spravit zuby.) Rozdíl mezi detektivy je tedy jen ve větší či menší míře zkušeností, schopností a šikovností. Závěrečný triumf, odhalující zločin a vysvětlující záhadu, rozplyne se také jaksi předem v nekonečném množství různých a nezbytných akcí, často zdánlivě bezvýsledných, jejichž význam se projeví až na úrovni kolektivně dosaženého výsledku. K tomuto nahrazování musí ovšem mít autor po ruce početnou řadu dobře charakterizovaných a výrazně odlišných detektivů, aby mohl podle potřeby v různých knihách či různých částech jedné knihy \"vysunovat\" do popředí toho či onoho z nich. \nKádr detektivů, kteří na příbězích o 87. revíru participují, obnáší zatím asi dvacet postav, ale stejně jako v realitě i ve fikci jich mnoho vypadává z kola ven (někteří jsou zabiti nebo těžce zraněni, někteří z vlastní vůle odejdou od policie pracovat jinam, někteří jsou propuštěni pro neschopnost nebo nějaký poklesek) a noví přicházejí, dopouštějí se začátečnických lapsů, získávají pozvolna přehled a zapracovávají se. Najdeme mezi nimi židovského policistu se \"zrcadlovým\" jménem a příjmením Meyer Meyer, Portorikánce Hernandeze a Englada, seržanta Hawese s nezvyklým křestním jménem Cotton (po duchovním a spisovateli Cottonu Matherovi, působícím v 17. a 18. století v Nové Anglii), mladíka Berta Klinga, hezounka s velkou slabostí pro půvabné ženy, nebo třeba sympatického černošského policistu Arthura Browna. Podle toho, do jaké šíře a hloubky je autor charakterizuje a zživotňuje, proměňuje některé v prominentní protagonisty seriálu, kdežto jiným propůjčuje pouze existenci načrtnutých figurek. U některých se dá z epizod, které v jednotlivých knihách prožívají, složit celý životní příběch: u Carelly je to příběh zaběhávajícího se manželství s finančními obtížemi a problémy kolem výchovy dvojčat majících hluchoněmou matku; u Klinga zas love story s dívkou Cindy, která se táhne několika knihami a projde krutě dramatickými peripetiemi. Toto odkrývání soukromého zázemí detektivů je však v knihách seriálu důsledně realizováno v ucelených a uzavřených vsunutých pasážích, které jsou pokaždé zajímavé samy o sobě. Je-li McBain schopen bohaté a odstupňované individualizace, je už jen samozřejmé, že se obejde i bez stařičkých klišé: ztradičnělé \"tuhé chlapíky\" a prkenně upjaté pátrače ze svých příběhů vypudil a nahradil je běžnými dnešními typy: někteří jeho detektivové jsou drobní byrokrati, někteří jsou zakomplexovaní, ať z rasových či jiných příčin, někteří zapomněli seskočit z kolotoče konzumní společnosti a úmornou službou u policie vydělávají na náročné choutky svých znuděných manželek, někteří bez reptání úpí a strejcovatí v chomoutu domácích saní, které jim neváhají přerazit o hlavu deštník, když je podezírají ze záletů či nedokonalé vertikální \"stojky\" po výplatě. McBain prostě své pátrače nekonstruoval, neradil se s počítacími stroji, kolik vlastností se znaménkem + a kolik se znaménkem – by měli mít, aby čtenáře zaujali; zvolil ty, jejichž profesí je vyšetřovat a odhalovat zločiny. Jimi nahradil Velkého detektiva, v úhrnu jejich spolupráce se Velký detektiv rozplynul. Syrys je i v tom, že tyto \"hrdiny\" sice dobře charakterizoval, ale přes zalíbení, s nímž o nich píše, se nezamiloval. Předvádí americké policisty ambivalentně: ukazuje, v čem jsou tupí, těžkopádní a suroví, ale i v čem jsou spolehliví, zdatní a výkonní. I prostředí jsou různá: jsme s nimi v otřískaných a zaprášených kancelářích, nad papírovou dřinou, která nebere konce, ale vidíme je i v perfektně pracujících laboratořích a kriminalistických ústavech. Obklopuje je různá skutečnost a různě na ni reagují: sakrují na nepříjemné stránky své profese, jsou malicherní při dohadování, kdo zaplatí \"úřední\" kávu, únavní při žvástech o baseballu a trapní při leštění klik ve snaze urychlit si služební postup; užívají si svoje na koberečcích, když na nich nadřízení nenechávají suchou nit; vyzařuje z nich ležérnost v poklidných ranních nebo nočních hodinách ve služebně a překvapivě zvěcní ve vypjatých mezních okamžicích, které se neobejdou bez úderů pěstí a střelby. Protože se McBain nevyhnul téměř ničemu (něčemu možná přece: nikde se šířeji nezmiňuje o braní úplatků, třebaže je známo, jak právě tím je americká policie zamořena), vyšel mu obraz téměř pravdivý, nebo aspoň pravdě hodně blízký: nenapsal glorifikovanou, zidealizovanou partu policajtů, ale skupinu obyčejných lidí, kolegů od jedné profese a zároveň se vyvaroval i druhého extrému: zaujatého postoje lidí, kteří při slově policajt začínají vidět rudě. (Mimochodem: nejde ani tak o vyzkoušený postup šikovného spisovatele, jako spíš o autorův bytostný zájem o lidi, o jeho detektivy, ale i o jejich protihráče. Často se zastaví a prodlí právě u těch, jimž románové vyprávění neodvolatelné určilo funkci objektu: u zločinců nebo obětí, anebo zločinců-obětí, ubohých aktérů, kteří pošetile usilovali o právo na existenci podle zmatených, agresívních či outsiderských představ – a jiným toto právo eo ipso upřeli-, u zbloudilců v končinách vlastní duše i v neónových džunglích velkoměst.)\n\nExistuje fráze \"odhalovat praktiky\" – častá oblíbená fráze. McBain právě tohle znamenitě umí a nešetří nikoho, padni komu padni. V jednom příběhu má otřesně nezapomenutelnou scénou, v níž si sadistický, zakomplexovaný policajt, \"stoprocentní\" bílý Američan, vezme do prádla portorikánského teenagera, s bestiální posedlostí mu vymlátí zuby a zbije ho do bezvědomí gumovou hadicí, nezůstavující stopy, takže postižený nemá pro stížnost u soudu důkazy. V jeho knihách jsou ale i jiní policisté, také v lecčems stoprocentní; pořád v nich zůstávají i oči klížící se při přesčasech, osmačtyřicetihodinové i delší služby, když se \"dotahuje\" případ; i mrtvá těla policistů zabitých téměř bez motivace, jen tak, z běsnivého amoku velkoměstské galerky, mstíci se těm, kteří jí šlapou na paty. (Jedna McBainova kniha se v přesném překladu jmenuje Poldožrout, Cop Hater.) Autor zřejmě ví, že i tohle jsou \"praktiky\", s nimiž se v žumpách americké společnosti setkáváme na každém kroku, že i o tomhle je třeba napsat, nemá-li být obraz svévolně zkreslený. Nelze samozřejmě tvrdit, že podává úplný obraz společnosti, ba ani ne úplný obraz společenské periférie – třebaže putování nejrůznějšími prostředími při pátrání má charakter hloubkové vertikální sondy – současně ale ani napředkládá karikaturu, báchorečnou povídačku, z níž čpí na sto honů palce až ke zpocení držené jedné straně. McBain se snaží dát každé své postavě místo, jaké má v životě, a ušít jí roli na tělo, tj. takovou, jakou ve společnosti skutečně hraje, neboť ví, že světla promenád svítí stejně na lumpy jako na řádné občany. Distancovat se od darebáků je nutné a žádoucí v oblasti morální, ve vyznění knihy. Ve světě fikce je však třeba napsat barvitě a s vervou obě strany, nemají-li se po papíře ploužit nepřesvědčivé stíny mátožných hastrošů.\nJe to málem udivující, ale je to tak: stará dobrá pokleslá detektivka se ve své moderní inkarnaci nápadně přiblížila pravidlům a zásadám realistického románu.\nOpuštění Velkého detektiva není však jedinou novinkou, s níž McBain ve svých románech přišel. Ještě markantnější je možná jeho pojetí zápletky. V té podobě, v jaké ji známe ze starších detektivek, u něho vlastně zápletka neexistuje. Jemné hry logických luštěnek, dohnaných v předešlém období až k absurditě, naprosto chybějí. Souvisí to s tím, co už bylo také řečeno: autor se snaží předvést práci moderního pátracího oddělení tak, jak tato práce opravdu vypadá. (Sám se k tomu hlásí v závěru klauzule, kterou nezměněně předesílá všem svým knihám: velkoměsto na těchto stránkách je vymyšlené. Lidé a místa, to je fiktivní. Pouze postup policie vychází ze zavedené pátrací techniky.) A skutečně pátrání dozajista připomíná více všechno jiné než uměle vykonstruovanou zápletku. Chce-li je autor věrohodně popsat, musí se vyhnout nepravděpodobným scénám, trikům a motivacím. Z toho důvodu je netradiční už stavba románů. Zatímco dřív se zápletka rozvíjela od počátku knihy až k rozuzlení v pokud možno návazné linii se stoupající gradací (narušována pouze drobnými oklikami a omyly), u McBaina se často setkáváme s tím, že intenzívně vedené vyšetřování v polovině nebo dokonce ve třech čtvrtinách knihy totálně „kiksne“, ukáže se jako naprosto chybné a scestné. Všechno musí začít znova, s případnými novými omyly a chybami. Typický pro něho bývá návrat až na samý začátek. V závěru spíš překvapí, než oslní poměrně snadným, po ruce ležícím řešením. Přesně tak to totiž chodí v životě, přesně tak to chodí i v policejní praxi. V některých McBainových knihách bývá nakonec z činu přece jen usvědčen první podezřelý nebo někdo, kolem něhož se případ celou dobu točil, ale kdo byl tak dobře maskován nebo měl takové štěstí, že se mu policie nemohla dřív dostat na kobylku, buď že nedokázala prorazit jeho alibi, nebo shromáždit proti němu dostatek indicií. McBainova nevyslovená, ale ze všech knih odvoditelná devíza zní, že život má být záhadný, záludný a brutální, ale jen málokdy šarádovitý.\nCo je tohle za detektivku? Může se zeptat čtenář, jemuž naskočí husí kůže už při pouhém pomyšlení, jak by se asi k autorovi takové detektivky zachovali před padesáti lety jeho kolegové, kteří dokázali vyloučit Agathu Christie ze Spolku britských autorů detektivek za něco, co je ve srovnání s tímhle maličkost: za to, že udělala vrahem detektiva. A proto je třeba upozornit zvlášť toho čtenáře, který se s McBainem setkává poprvé, že takovéhle či podobné řešení není výsledkem neschopnosti nebo neznalosti pravidel detektivky, že to prostě k jeho pojetí zápletky patří. Časy se mění, leccos je jinak a zmíněná knížka náleží k McBainovým nejlepším. Spádnosti, napětí a zajímavostí je dosaženo jinými prostředky. Zvraty fikce začínají svou nepředvídatelností připomínat nevypočitatelné zvraty reality.\nA tak vedle opuštění Velkého detektiva je druhým hlavním znakem McBainových detektivek návrat (ovšem na jiné úrovni) k tomu, čemu se říkávalo policejní román a z čeho detektivka v jejích raných počátcích v předminulém století vyšla. Tam také běželo víc o průběh akce, o proceduru pátrání než o efektní rozplétání předem důvtipně spleteného copánku záhady.\nZmínka o realistickém románu už padla. Ano, McBainovy knihy jsou napsány v kvalitních tradicích americké realistické prózy; text má ovšem moderní oproštěnost, stručnost a spádnost – při zachování sugestivní atmosféry a barvitosti. Zdá se, že autor umí napsat zajímavě o čemkoli, ať posuzuje zdlouhavé zkoumání v policejní laboratoři nebo výrobní proces v továrně na sluneční brýle. Na rozdíl od nejvíc oceňovaných detektivkářů předchozí generace netrpí McBain komplexem před literárními celebritami, nepošilhává jako Chandler nebo Hammett po žádném Hemingwayovi, Thomasu Wolfovi, případně Caldwellovi a nesnaží se přejímat a kopírovat jejich styl. Má totiž styl vlastní: maximálně účelný, energický a živý, dobře aplikovatelný na řádově rozdílné situace, schopný ostrých, a přece ne bulvárních point, nosný i v nedějových pasážích, vhodný i pro komické zkratky. V knihách je minimum servírované psychologie a mudrování, většina potřebných údajů se do textu dostává přes charakteristiky a dialogy postav nebo přes koncentrovaný přímý popis. Celek působí dojmem přirozenosti, lehkosti, suverenity a bravury ve všech etapách knih: od scén, které naťukávají téma a rozprostírají síť zápletky, přes únavné informační šlapačky a výslechy, které McBain vynalézavě ozvláštňuje, aby nepropadly inerci šablony, až po střihové záběry v závěru, napěchované fakty a dějem, kdy akce střídá akci a vyprávění letí vpřed jak závodní jaguár.\nVšimneme-li si blíž McBainových dialogů, které se někdy táhnou přes celé stránky, zjistíme, že nejsou spoutány žádnými apriorními teoretickými požadavky. Platí o nich staré latinské: Drž se věci, slova přijdou. Přestože jde o nejsoučasnější hovorovou řeč, je v nich kupodivu málo slangu, spíš je zajímavě zvýrazněna hantýrka detektivů a profesionalismy používané v prostředích, jimiž detektivové prochází. Jazykový projev detektivů je ovšem zabarven i podle jejich původu: jinak mluví Portorikánci, jinak černoši; z ostatních postav jsou v tomto ohledu dobře odlišeni například Carellovi rodiče, patřící k první přistěhovalecké generaci, která do Spojených států přijela ze Sicílie. \nJeden z kritiků prohlásil, že McBainovy detektivky připomínají „jen trochu rozvinutou zprávu o policejním pátrání“. Přesně tím postihl výchozí rovinu; chtěl-li tím však zároveň klasifikovat jistu chudost a stereotypnost, případně subsumovat hodnocení, že „něco takového je sranda napsat“, propadl poněkud iluzi, kterou McBainovy texty sugerují už zmíněnou lehkostí a přirozeností. Není to zdaleka tak holá a redukovaná konstrukce, jak se zdá. Klame tu zdánlivá dopovězenost a přehlednost: jenže i tam, kde je mnohé oproštěno až na minimum, je pořád ještě třeba vědět, jak postavit scénu, kde ji přerušit, co do ní nezatahovat, kde ještě vtip zůstává vtipem a kde vtip přechází v trapnost. To vše není při psaní tak samozřejmé, jak to vypadá při čtení. Nedostatky vidíme spíš jinde, třeba tam, kde lyrické pasáže nejsou dost organicky zapojeny do textu a působí nahodile.\n\n"}
{"id": "25709", "url": "https://cs.wikipedia.org/wiki?curid=25709", "title": "Okres Děčín", "text": "Okres Děčín\n\nOkres Děčín je okres v Ústeckém kraji. Jeho dřívějším sídlem bylo město Děčín. Sousedí s ústeckými okresy Ústí nad Labem, Litoměřice a libereckým okresem Česká Lípa. Jeho severní hranice tvoří státní hranicí s Německem. V okrese Děčín jsou stanoveny tři obce s rozšířenou působností: Děčín, Rumburk a Varnsdorf.\n\nK 31. prosinci 2003 měl okres celkovou plochu 909 km², z toho:\n\nÚzemí okresu náleží ke čtyřem geomorfologickým celkům – Děčínská vrchovina (sz. a centrální část okresu), České středohoří (jih a jz.), Lužické hory (východ) a Šluknovská pahorkatina (sever). Významným předělem v geologické stavbě území je tzv. Lužický zlom, protínající okres přibližně ve směru zsz. – vjv.\n\nNejvyšší bod okresu představuje Pěnkavčí vrch (792 m) v Lužických horách, zatímco nejnižší nadmořskou výšku (115 m) má břeh řeky Labe na státní hranici u Hřenska (jde zároveň o nejnižší přirozený bod zemského povrchu na území celé České republiky).\n\nZápadem Děčínska protéká nejmohutnější česká řeka Labe, k jejímuž bezprostřednímu povodí též většina okresu náleží. Významnějšími přítoky, jež Labe přibírá v děčínském okrese, jsou např. Ploučnice, Kamenice, či Jílovský potok. Dalšími toky, jejichž vody do Labe z území okresu plynou lokálně přes německé území, jsou mj. Křinice či Vilémovský potok. Severovýchod Šluknovska náleží sice také k povodí Labe, ale zprostřekovaněji, skrze řeku Sprévu, pramenící v přilehlém německém pohraničí. Jejím přítokem z českého území je např. Jiříkovský potok. Východ Šluknovského výběžku a přilehlé severní úpatí Lužických hor naproti tomu přísluší k povodí Odry a vody odtud sbírá řeka Mandava se svým přítokem Lužničkou. Šluknovskou pahorkatinou a Lužickými horami tedy probíhá rozvodí mezi úmořími Severního moře a Baltského moře.\n\nData k 30. červnu 2005:\n\n\nOkresem prochází silnice I. třídy I/9, I/13a I/62\nSIlnice II. třídy jsou II/240, II/261, II/262, II/263, II/264, II/265,II/266 a II/267.\n\nMěsta jsou uvedena tučně, městyse \"kurzívou\", části obcí .\n\nArnoltice •\nBenešov nad Ploučnicí  •\nBynovec •\nČeská Kamenice  •\nDěčín  •\nDobkovice  •\nDobrná  •\nDolní Habartice •\nDolní Podluží  •\nDolní Poustevna  •\nDoubice •\nFrantiškov nad Ploučnicí  •\nHeřmanov  •\nHorní Habartice •\nHorní Podluží  •\nHřensko  •\nHuntířov  •\nChřibská  •\nJanov •\nJanská •\nJetřichovice  •\nJílové  •\nJiřetín pod Jedlovou  •\nJiříkov  •\nKámen •\nKrásná Lípa  •\nKunratice  •\nKytlice  •\nLabská Stráň •\nLipová  •\nLobendava  •\nLudvíkovice •\nMalá Veleň  •\nMalšovice  •\nMarkvartice •\nMerboltice •\nMikulášovice  •\nRumburk  •\nRůžová  •\nRybniště  •\nSrbská Kamenice •\nStaré Křečany  •\nStarý Šachov  •\nŠluknov  •\nTěchlovice •\nValkeřice  •\nVarnsdorf  •\nVelká Bukovina  •\nVelký Šenov  •\nVerneřice  •\nVeselé  •\nVilémov \n\n\n"}
{"id": "25711", "url": "https://cs.wikipedia.org/wiki?curid=25711", "title": "Okres Ústí nad Labem", "text": "Okres Ústí nad Labem\n\nOkres Ústí nad Labem je okresem v Ústeckém kraji. Jeho dřívějším sídlem bylo město Ústí nad Labem.\n\nSousedí s ústeckými okresy Děčín, Litoměřice a Teplice. Jeho severozápadní hranice je státní hranicí s Německem.\n\nK 31. prosinci 2016 měl okres celkovou plochu 404,7 km², z toho:\nData k 31. prosinci 2016:\n\n\nOkresem prochází dálnice D8. Silnicemi I. třídy v okrese jsou I/13, I/30, I/62 a I/63.\nSilnice II. třídy II/248, II/253, II/258, II/260, II/261, II/528 a II/613.\n\nMěsta jsou uvedena tučně, městyse \"kurzívou\", části obcí .\nDolní Zálezly •\nHabrovany •\nHomole u Panny  •\nChabařovice  •\nChlumec  •\nChuderov  •\nLibouchec  •\nMalé Březno  •\nMalečov  •\nPetrovice  •\nPovrly  •\nPřestanov •\nRyjice •\nŘehlovice  •\nStebno  •\nTašov •\nTelnice  •\nTisá •\nTrmice  •\nÚstí nad Labem  •\nVelké Březno  •\nVelké Chvojno  •\nZubrnice \n\n\n"}
{"id": "25716", "url": "https://cs.wikipedia.org/wiki?curid=25716", "title": "Okres Litoměřice", "text": "Okres Litoměřice\n\nOkres Litoměřice je okres v jihovýchodní části Ústeckého kraje. Jeho dřívějším sídlem bylo město Litoměřice.\n\nV rámci kraje sousedí na jihozápadě s okresem Louny, na severozápadě s okresem Teplice a na severu s okresy Ústí nad Labem a Děčín. Na severovýchodě hraničí s okresem Česká Lípa Libereckého kraje, na jihovýchodě a jihu s okresy Mělník a Kladno Středočeského kraje.\n\nK 31. prosinci 2003 měl okres celkovou plochu 1 032,12 km², z toho:\n\nLitoměřicko lze rozdělit na pět krajinných oblastí:\n\nSeverní část okresu pokrývá lesnaté České středohoří s mnoha jižními stráněmi výhodnými pro pěstování ovoce, i když to v poslední době upadá. Naopak jižní, nížinná část je téměř zcela zemědělsky využitá.\n\nData k 31. prosinci 2010:\n\n\nOkresem prochází dálnice D8 a silnice I/8, I/15 a I/30. Silnice II. třídy jsou II/118, II/237, II/240, II/246, II/247, II/260, II/261, II/269 a II/608.\n\nObce nad 1 000 obyvatel (k 11. březnu 2011):\n\nMěsta jsou uvedena tučně, městyse \"kurzívou\", části obcí .\n\nBechlín  •\nBohušovice nad Ohří  •\nBrňany •\n\"Brozany nad Ohří \" •\nBrzánky •\nBříza •\nBudyně nad Ohří  •\nBýčkovice  •\nCtiněves •\nČerněves •\nČerniv •\nČernouček •\nČížkovice  •\nDěčany  •\nDlažkovice •\nDobříň •\nDoksany •\nDolánky nad Ohří •\nDrahobuz  •\nDušníky •\nEvaň  •\nHlinná  •\nHorní Beřkovice •\nHorní Řepčice •\nHoštka  •\nHrobce  •\nChodouny  •\nChodovlice •\nChotěšov •\nChotiměř •\nChotiněves  •\nChudoslavice  •\nJenčice •\nKamýk •\nKeblice •\nKlapý •\nKleneč •\nKostomlaty pod Řípem •\nKrabčice  •\nKřesín  •\nKřešice  •\nKyškovice •\n\"Levín \" •\nLhotka nad Labem •\nLiběšice  •\nLibkovice pod Řípem •\nLibochovany  •\nLibochovice  •\nLibotenice •\nLitoměřice  •\nLkáň •\nLovečkovice  •\nLovosice •\nLukavec •\nMalé Žernoseky •\nMalíč •\nMartiněves  •\nMichalovice •\nMiřejovice •\nMlékojedy •\nMnetěš •\nMšené-lázně  •\nNové Dvory  •\nOleško •\nPíšťany •\nPloskovice  •\nPodsedice  •\nPolepy  •\nPrackovice nad Labem  •\nPřestavlky •\nRačice •\nRačiněves •\nRadovesice •\nRochov •\nRoudnice nad Labem  •\nSedlec •\nSiřejovice •\nSlatina •\nSnědovice  •\nStaňkovice •\nStraškov-Vodochody  •\nSulejovice •\nŠtětí  •\nTerezín  •\nTravčice  •\nTrnovany  •\nTřebenice  •\nTřebívlice  •\nTřebušín  •\nÚpohlavy •\nÚštěk  •\nVědomice •\nVelemín  •\nVelké Žernoseky •\nVchynice  •\nVlastislav •\nVražkov •\nVrbice  •\nVrbičany •\nVrutice  •\nZáluží  •\nŽabovřesky nad Ohří •\nŽalhostice •\nŽidovice •\nŽitenice \n\n\n"}
{"id": "25717", "url": "https://cs.wikipedia.org/wiki?curid=25717", "title": "Kyselina fluorovodíková", "text": "Kyselina fluorovodíková\n\nKyselina fluorovodíková je vodným roztokem fluorovodíku, který je za normální teploty bezbarvý, velmi toxický plyn. Roztok je bezbarvá, dýmající kapalina se silně leptavými účinky. Kyselina fluorovodíková patří mezi slabé kyseliny vzhledem k velké afinitě fluoru k vodíku, vzhledem k čemuž fluorovodík ve vodě neúplně disociuje:\n\nRozpouští většinu oxidů kovů, i kovy samotné (s výjimkou zlata a kovů platinové skupiny) za vzniku solí. Soli kyseliny fluorovodíkové se nazývají fluoridy, např. fluorid sodný NaF, fluorid hlinitý AlF. Nejvýznamnějším fluoridem je fluorid vápenatý neboli minerál fluorit (kazivec).\n\nKyselina fluorovodíková je obvykle komerčně dodávaná ve dvou koncentracích, a to buď 40 %, nebo 70 %. Uchovává se v gutaperčových, polyvinylchloridových nebo polyethylenových nádobách. Používá se na leptání skla, protože reaguje s oxidem křemičitým podle rovnice:\n\nza vzniku kyseliny hexafluorokřemičité.\n\nKyselina fluorovodíková je velmi žíravá vůči všem tkáním. Silně leptá kůži, oči a zažívací ústrojí. Proniká přes kůži až ke kostem a způsobuje jejich dekalcifikaci. Žíravost je způsobena z větší míry iontem fluoru než vodíku. \n\nKyselina fluorovodíková o koncentraci 7% nebo vyšší je klasifikována jako vysoce toxická (T+), viz kupř. (platné v celé EU).\n\nRoztoky (do 20 %) mohou způsobovat závažná poleptání, která se projeví po až 24hodinovém bezpříznakovém období. Roztoky nad 40 % způsobují okamžitou bolest a poškození kůže. Pohlcení kyseliny přes kůži nebo trávicí ústrojí může způsobit závažnou hypokalcémii s tetanií a srdeční arytmií. Vdechování způsobuje plicní edém a bronchopneumonii. Poleptání je svými účinky podobné jako u zásad, tj. způsobuje kolikvační nekrózu (ostatní kyseliny způsobují koagulační nekrózu).\n\nByl hlášen smrtelný případ expozice 2,5 % povrchu těla bezvodému fluorovodíku po dobu 12 hodin. Smrt byla způsobena vážnou hypokalcémií. Jiný smrtelný případ byl u dvanáctihodinové expozice 9–10 % povrchu těla 70% kyselině fluorovodíkové.\n\nU zvířat byla zjištěna inhalační smrtná koncentrace LC v hodnotě 4 970 ppm (potkan, 5 minut), 4 327 ppm (morče, 15 minut), 2 689 ppm (potkan, 15 minut), 2 042 ppm (potkan, 30 minut) nebo 1 307 ppm (potkan, 60 minut).\n"}
{"id": "25718", "url": "https://cs.wikipedia.org/wiki?curid=25718", "title": "Fluorovodík", "text": "Fluorovodík\n\nFluorovodík, systematicky fluoran, je za normální teploty bezbarvý, jedovatý plyn. Vzniká přímým slučováním vodíku s fluorem:\n\nza vývoje tepla (exotermní reakce). Průmyslově se vyrábí rozkladem minerálu fluoritu (kazivce) (fluoridu vápenatého) kyselinou sírovou za vysoké teploty (okolo 250 °C):\n\nSnadno se rozpouští ve vodě na bezbarvý, silně žíravý roztok kyseliny fluorovodíkové. Fluorovodík je silně žíravý a při styku s kůží nebo sliznicemi působí velmi bolestivé a špatně se hojící rány. Leptá sklo.\n\nFluorovodík se používá při výrobě hliníku a uranu a v organické syntéze zejména při výrobě polymerů (například teflonu) a chladicích směsí freonů.\n"}
{"id": "25721", "url": "https://cs.wikipedia.org/wiki?curid=25721", "title": "Monokultura", "text": "Monokultura\n\nMonokultura je porost tvořený jedním druhem rostliny. Zpravidla se o monokultuře mluví, pokud tento druh výrazně dominuje (tj. nemusí tvořit úplně 100 % pokryvnosti), např. pšeničné pole je monokulturou, i když je v něm řídce zastoupen i plevel. Některé definice, včetně stávající klasifikace Ústavu pro hospodářskou úpravu lesů (ÚHÚL), definují monokulturu jako porosty se zastoupením dalších rostlin (dřevin) do 10 %.\n\nMonokultury se vyskytují i v přírodě pokud některý druh získá výraznou (dočasnou nebo trvalou) konkurenční výhodu a ovládne daný ekosystém. Za poměrně stabilní přírodní monokultury lze považovat např. rákosiny, některé druhy ostřicových porostů, olšiny nebo některé druhy bučin (tzv. porosty \"Fagetum nudum\").\n\nČlověk při svém hospodaření vytváří umělé monokultury, neboť jeho cílem je zpravidla pěstování jedné plodiny, jednoho druhu. Mezi negativní vlivy monokulturního hospodaření patří snižování biodiverzity, vyšší náchylnost k působení škůdců či chorob, nebezpečí eroze, vyčerpání živin z půdního horizontu a nižší schopnost zadržovat srážkovou vodu (vyšší riziko povodní). Negativní vlivy rostou s vyšším procentickým podílem takových monokultur v dané krajině. Naopak mozaika menších i když monokulturních polí s četnými okraji a přechodovými zonami snižuje nebo zcela eliminuje negativní ekologické vlivy umělých monokultur.\n\nPříkladem monokultur vytvořených člověkem jsou:\nČlověkem nepřímo vytvořené monokulturyː\n\nNěkteré umělé monokultury (smrkové a borové lesy, polní kultury), zejména jsou-li pěstované na rozsáhlých plochách, vykazují nízkou rezistenci proti rozvratu působenému rušivými vlivy (přemnožování škůdců a rozvoj chorob, klimatické extrémy...) a při ponechání přirozenému vývoji díky rychle probíhající sukcesi směřují relativně rychle k návratu původní vegetace a následně ke stádiu klimaxu. Jiné umělé monokultury (akátové lesy, porosty křídlatek) mohou být naopak poměrně rezistentní a při bezzásahovém režimu může být návrat k původní přirozené vegetaci (klimaxu) velmi pomalý nebo nemožný.\n\nU lesních monokultur stejně jako u smíšených lesů hrají rozhodující roli při hodnocení jejich stability (rezistence a resilience) zejména tyto faktory:\n\n"}
{"id": "25726", "url": "https://cs.wikipedia.org/wiki?curid=25726", "title": "Pologrupa", "text": "Pologrupa\n\nV algebře je pologrupa algebraická struktura s jednou asociativní binární operací. Je to tedy grupoid, jehož operace je asociativní.\n\nPologrupa je grupoid (M; ·), tedy množina \"M\" s binární operací „·“ : \"M\" × \"M\" → \"M\", a následujícím axiomem:\nNěkdy se uvádí i následující axiom plynoucí však z definice binární operace.\n\nPologrupa s neutrálním prvkem je monoid.\n\nKaždá grupa, abelovská grupa a monoid je zároveň pologrupou.\n\n\n"}
{"id": "25727", "url": "https://cs.wikipedia.org/wiki?curid=25727", "title": "Židovská autonomní oblast", "text": "Židovská autonomní oblast\n\nŽidovská autonomní oblast ( Еврейская автономная область, \"Jevrejskaja avtonomnaja oblasť\"; ייִדישע אױטאָנאָמע געגנט, \"Jidiše ojtonome gegnt\") je federální subjekt Ruské federace a její jedinou autonomní oblastí. Nachází se na Dálném východě u hranice s Čínou a spadá do Dálnovýchodního federálního okruhu. Má rozlohu 36 000 km², a žije v ní 180 000 obyvatel. Jejím hlavním městem je Birobidžan, který leží na řece Bira.\n\nV roce 1928 vznikl Židovský národní okruh. Byl to výsledek Leninovy politiky, kdy měl mít každý národ na území SSSR svojí vlastní autonomní socialistickou jednotku. Protože v Sovětském svazu žili také Židé, kteří byli hluboce věřící, bylo rozhodnuto že se vytvoří něco jako Sovětský Sión, místo kde bude vybudován socialistický židovský svět. Náboženské cítění měla nahradit proletářská literatura a víra v komunismus. Za jazyk nové autonomní republiky byl zvolen jidiš, hebrejština byla zavržena z náboženských důvodů.\n\nŽidovský národní okruh se měl stát za Stalinovy vlády protikladem k nově vytvářenému židovskému státu v Palestině. Propaganda ukazovala okolí Birobidžanu jako nový ráj. Bylo to tak účinné, že oblast byla osídlena nejen židy ze Sovětského Svazu, ale dokonce i některými ze zahraničí.\nŘíká se, že Stalin byl pro vznik republiky motivován tehdejším ruským antisemitismem, a chtěl proto všechny židy vystěhovat pryč od center země.\n\nProjekt však ztroskotal již na svém začátku. Jedním z cílů, který byl při založení oblasti vytyčen, bylo také zlepšit osídlenost území na Dálném východě, zvláště pak u hranice s Čínou. Např. v roce 1928 bylo židovské osídlení téměř mizivé. Židé ze zemí SSSR, z Ruska, Ukrajiny a Běloruska měli své kořeny tam a nechápali, proč se mají stěhovat přes půl zeměkoule na Dálný východ. Navrhli proto, aby tato autonomní republika vznikla na Krymu či na Ukrajině. Protože tam však panovaly antisemitské tendence, plán byl smeten ze stolu. Navíc si Ukrajinci, Rusové ani krymští Tataři nedokázali připustit, že by přišli o část svého území.\n\nI přes veškeré obtíže židé na přelomu 20. a 30. let do Birobidžanu přišli a dne 7. května 1934 zřídila sovětská vláda Židovskou autonomní oblast. Tehdejší Národní okruh se stal autonomní oblastí a byla spuštěna masivní propagandistická kampaň, jejímž cílem bylo do oblasti přilákat ještě více židů ze západu země. Ta kombinovala socialismus a sionismus tak, že nový kraj popisovala jako bezvadný svět. Byly založeny noviny Birobidžanská hvězda (Birobidžaner Štern – Биробиджанер Штерн – בירובידזשאנער שטערן). Rusové se však pokoušeli přistěhovalé židy postupně asimilovat, např. tím, že místo hebrejské abecedy pro jidiš začali používat cyrilici.\n\nCelý plán „nového Siónu“ začal skomírat v polovině 30. let, když si Stalin začal myslet, že ho začínají přistěhovalci ohrožovat. Uzavřel školy vyučující v jidiš. Po válce se celý projekt sesypal úplně. Posledním oživením byla idea celou oblast vyhradit pro židovské uprchlíky z Evropy. V té době zde žilo také židů nejvíce – až třetina veškerého obyvatelstva.\n\nPo pádu Sovětského svazu v roce 1991 velká část židů emigrovala do Německa a do Izraele. Přesto však zde znovu existuji školy vyučující v jidiš, rádio vysílající v tomto jazyce a Birobidžanská hvězda opět vychází.\n\nOblast sousedí s Chabarovským krajem na severu a Amurskou oblastí na západě; jinak je obklopena Čínou. Sever a severozápad oblasti zasahuje pohoří Bureinskij chrebet, jižní hranici tvoří řeka Amur u níž se nacházejí rozsáhlé bažiny.\n\nPodnebí je monzunové, s horkými léty a studenými, větrnými a suchými zimami. Průměrné zimní teploty jsou v rozsahu −21 °C až −26 °C, letní v rozsahu od 18 °C do 21 °C. Úhrn ročních srážek činí 500 až 800 mm.\n\nOblast se nachází ve Vladivostocké časové zóně UTC+11, která je oproti moskevskému času předsunuta o 7 hodin. Místní střední sluneční čas se oproti úřednímu času předbíhá zhruba o 2 hodiny.\n\nPřestože je název oblasti Židovská, židů zde žije pouze 1,0 %.\n\nPůvodními obyvateli této oblasti byli Evenkové a Nanajci, kteří se udrželi do současnosti. Majoritními skupinami jsou Rusové (92,7 %) a Ukrajinci (2,8 %). Celkem zde žije na 95 různých etnických skupin.\n\nKromě hlavního města Birobidžanu v oblasti má status města pouze jediné – Obyčje (9 379 obyv. v r. 2010) a nejsou zde žádná sídla nad 10 tis. obyvatel.\n\nOblast má značné zásoby surovin především černého uhlí a grafitu, ale je zaznamenána pouze těžba zlata. Z průmyslu je významnější potravinářství, které navazuje na rozvinuté zemědělství. Oblast má status zvláštní ekonomické zóny.\n\nV oblasti je rozvinutá dopravní síť, jejíž tepnou je Transsibiřská magistrála, ze které vedou odbočky na sever k Bajkalsko-amurské magistrále a na jih k čínské hranici.\n\n"}
{"id": "25728", "url": "https://cs.wikipedia.org/wiki?curid=25728", "title": "Vladislav I.", "text": "Vladislav I.\n\nVladislav I. (datum narození neznámé, † 12. dubna 1125) byl český kníže od října 1109 do prosince 1117 a znovu od 16. srpna 1120 do své smrti. Jméno získal po svém strýci, polském knížeti Vladislavu Hermanovi.\n\nVladislav byl druhorozeným synem krále Vratislava II. a Svatavy Polské, třetím z Vratislavových synů, kteří se vystřídali na českém trůně, bratrem Bořivoje II. a Soběslava I. a mladším (nevlastním) bratrem Břetislava II.\n\nJeho nejstarší syn Vladislav se stal knížetem a později druhým českým králem, od něhož se odvozovala linie dědičných českých králů, počínaje synem Vladislava II. a vnukem Vladislava I. Přemyslem Otakarem.\n\nTak jako u většiny Přemyslovců se o Vladislavově mládí příliš neví, zřejmě ale žil celou dobu, než se stal knížetem, v Praze. Když se Svatopluk Olomoucký pokusil v roce 1105 sesadit Vladislavova bratra Bořivoje II., stál ještě na Bořivojově straně. Bořivoj si proti sobě ovšem popudil většinu velmožů, obklopil se novými rádci a i Vladislav se přidal na stranu svého bratrance Svatopluka.\n\nDruhý pokus o převzetí vlády v roce 1107 Svatoplukovi vyšel. Stal se knížetem, přičemž součástí dohody se šlechtou byl slib, že Svatoplukovým nástupce se stane Vladislav. Svatopluk zemřel během výpravy v Polsku v roce 1109 a převážně moravským vojskem byl za knížete zvolen Ota II. Olomoucký, Svatoplukův bratr. Česká šlechta ale trvala na předchozí dohodě a Ota ustoupil.\n\nBěhem Vladislavovy cesty do Říše, kam odjel přijmout Čechy v léno, obsadil Bořivoj II. Prahu. Vladislav ovšem rychle získal podporu císaře Jindřicha V. - za 500 hřiven stříbra. Jindřich v lednu 1110 na setkání znepřátelených stran v Rokycanech potvrdil Vladislavovu vládu.\n\nKníže se poté tvrdě vypořádal se svými odpůrci, mladší bratr Soběslav I. uprchl do Polska, kde na svoji stranu získal krále Boleslava III. Křivoústého; postupně došlo k několika polským vpádům do Čech. Soběslav se nakonec díky Křivoústému mohl vrátit z exilu a získal do správy různé úděly.\n\nV lednu 1114 dosáhl Vladislav I. významného diplomatického úspěchu. Na svatbě Jindřicha V. s Matyldou Anglickou v Mohuči zastával jako kníže úřad nejvyššího číšníka. Tato událost byla předstupněm pro právo českých panovníků náležet mezi kurfiřty a volit německého krále.\n\nOd roku 1115 se znepřátelení představitelé přemyslovského rodu postupně sbližovali. Soběslav se vrátil do vlasti a získal úděly Žatecko, Brněnsko a Znojemsko; Olomoucko bylo Otovi II. vráceno již dříve. V roce 1115 založil Vladislav I. kladrubský klášter.\n\nKoncem roku 1117 se do Čech vrátil Bořivoj II., Vladislav I. mu z nepříliš jasných příčin dobrovolně předal vládu a pro sebe si vyčlenil panství na Žatecku.\n\nV létě 1120 se Vladislav I. znovu ujal vlády, Bořivoj II. prchl do Uher. Poslední roky byly opět ve znamení rozporů – Soběslav (I.) byl zbaven moravských údělů a hledal útočiště v cizině. Brněnsko získal Ota II. Olomoucký, Znojemsko Konrád II., syn Litolda Znojemského.\n\nNedlouho před svou smrtí určil Vladislav jako svého nástupce Otu II. Olomouckého, teprve na nátlak královny vdovy Svatavy a biskupa Oty Bamberského změnil rozhodnutí. Příštím knížetem se stal Soběslav I.\n\nVladislav I. byl pohřben v benediktinském kladrubském klášteře. Původně byl zřejmě uprostřed hlavní lodi konventního chrámu Panny Marie, hrob byl otevřen roku 1653 při opravě chrámu. V současnosti je jeho náhrobek v barokním slohu v severní částí chóru. \n\nS manželkou Richenzou z Bergu († 1125) měl Vladislav I. čtyři děti:\n\n\n"}
{"id": "25730", "url": "https://cs.wikipedia.org/wiki?curid=25730", "title": "Osoba", "text": "Osoba\n\nOsoba je jednotlivá rozumová bytost, často s důrazem na její jedinečnost a identitu: obvykle je to člověk s vlastním jménem, schopný se rozhodovat, jednat i odpovídat za své jednání. Osoba je odborný pojem psychologie, filosofie, teologie, práva, sociologie a kulturní antropologie. Na pojmu osoby se zakládají i společenské pojmy jako svoboda, demokracie, lidská práva apod.\n\nZatímco slovanské jazyky pojem vyjadřují zpodstatnělým „o-sobě“, ve většině evropských jazyků se vyjadřuje odvozeninami z latinského \"persona\" (patrně z etruštiny), což původně znamenalo masku, resp. z řeckého προσῶπον \"prosópon\", obličej nebo maska, kterou herec v antickém divadle nosil na obličeji. Později dostává význam osoby jako (jedinečné) divadelní role a v křesťanské teologii se užívá v diskusích o osobách (lat. \"personae\", řec. \"hypostaseis\") v Boží Trojici.\n\nOsobou se v psychologii rozumí jednající a pociťující člověk obecně i ve svých vztazích k druhým lidem. Psychologie však zkoumá různé osoby v jejich zvláštnosti, popisuje jejich intelektuální a emocionální rysy a řadí je do různých kategorií. Proto používá častěji pojem osobnost, kterou chápe jako integrovanou jednotlivou bytost, jež se sama realizuje v interakcích se svým prostředím.\n\nPrvní pokus o definici lidské osoby učinil Boëthius, který popisuje osobu jako „jednotlivou bytost rozumem obdařené přirozenosti\" (\"naturae rationalis individua substantia\"). Podle této definice je lidská osoba bytost rozumové povahy, tedy nadaná základními vlastnostmi rozumnosti a duchovnosti, a zároveň jednotlivá a konkrétní bytost (\"podstata\"), která existuje v sobě jako subjekt a nikoli jako výkon nějakého subjektu.\n\nTomáš Akvinský přejímá Boëthiovu definici, avšak zároveň ji rozšiřuje o kategorii vztahu. Osoba je tedy jsoucno, které existuje \"in se\", samo o sobě, a \"per se\", prostřednictvím sebe. Tento způsob bytí je nejvyšší možný způsob existence. Osobě tedy patří nejvyšší „důstojnost“, která vychází ze skutečnosti, že existuje sama o sobě.\n\nToto pojetí osoby zpochybnila moderní filosofie počínaje René Descartem, který rozlišil člověka na dvě nezávislé podstaty: myslící (\"res cogitans\") a rozlehlou (\"res extensa\"), z nichž je osobou pouze myslící složka, \"res cogitans\". John Locke chápe osobu jako \"trvalou totožnost bytosti se sebou samou\" a s vědomím, bez nějž osoba přestává být osobou. Zdůrazňuje tedy časovou souvislost osoby v průběhu života včetně její odpovědnosti. David Hume redukuje osobní identitu na souhrn událostí, které následují jedna druhou. Pro Kanta je osoba \"ten subjekt, jemuž lze přičítat jeho jednání\", kdežto pro Hegela je to \"takový sobjekt, pro nějž jeho subjektivita jest, neboť v osobě jsem cele pro sebe; je to jedinečnost svobody v čistém bytí pro sebe\".\n\nSoučasná filosofie se pojmu osoby spíše vyhýbá nebo jej nahrazuje jinými, ať se jedná o nihilismus Friedricha Nietzscheho (já), existencialismus Martina Heideggera (pobyt nebo existence), pozitivistický strukturalismus (Michel Foucault, Deleuze) nebo analytickou filozofii, osoba je však základním pojmem personalismu.\n\nPojem osoby jako jedinečného člověka je židovsko-křesťanskému myšlení vlastní, o čemž svědčí už skutečnost, že Septuaginta, řecký překlad Starého zákona obsahuje slovo προσῶπον (\"prosópon\", tvář, osoba) více než 850× (většinou odpovídá hebrejskému פנים \"páním\", které označuje tvář). Zmiňované slovo פנים pak může označovat i celého člověka, avšak zvláštním způsobem se objevuje ve spojení פני־יהוה \"pné-jhvh\", které označuje Boží, Hospodinův pohled či tvář. Stejný význam si uchovává slovo προσῶπον i v Novém zákoně, taktéž ve spojení προσῶπον θεοῦ \"prosópon theú\", Boží tvář.\n\nV křesťanské teologii se pojem osoby vztahuje jednak na člověka, stvořeného k božímu obrazu a podobě , který není jen souhrnem všech materiálních či jiných prvků a částí, nýbrž celkem, který sám sebe přesahuje a zůstává tak z principu tajemstvím. Analogicky se pak pojem přenáší na tři skutečnosti, které jsou v Bohu a které se liší svým původem a posláním, totiž osoby Nejsvětější Trojice - Otec, Syn a Duch Svatý. Pojem osoby v obojím smyslu, v němž jej teologie užívá, byl předmětem sporu v prvních křesťanských staletích. Tyto diskuse měly přispět k vyjasnění, kdo je Bůh, kdo je Ježíš Kristus a jaký je jejich vztah ke člověku.\n\nPostupným vývojem prvních staletí se pojmu osoba používá ve významu celé lidské skutečnosti. V řeckém světě se pro vyjádření osoby začíná užívat pojmu ὑποστάσις \"hypostasis\", podstata, které se do latiny překládá jako \"substantia\" (tedy to, co stojí pod něčím). Tento pojem mohl zachytit lépe objektivní skutečnost, kterou popisuje, nejen pouhý jev.\n\nPrvním, kdo užívá slova \"persona\" pro označení Boha, je Tertullianus; později pojmu osoba užívají i první ekumenické koncily 4. a 5. století.\n\nPrvní konstantinopolský koncil (381) vyznává, že Boží Trojice Otec, Syn a Duch Svatý existuje ve „třech dokonalých hypostazích, tedy ve třech dokonalých osobách“. Chalkedonský koncil (451) se usnáší, že Ježíš Kristus, dokonalý ve svém božství i lidství, je jedinou osobou čili jednou hypostazí ve dvou přirozenostech, tedy božské a lidské, které mu náležejí „nesmíšeně, neměnně, nerozděleně a neoddělitelně“.\n\nOd tohoto pojetí Boha jako osobního postupně křesťanská teologie přechází ve filosofii a pokouší se popsat, co je člověk, jak o tom svědčí výše citované výměry osoby Boëthiovy a Tomáše Akvinského.\n\nPodstatnými vlastnostmi osoby, které pocházejí z křesťanského pojetí člověka jako \"stvořeného k Božímu obrazu\", jsou rozum, svědomí, svoboda a odpovědnost, případně i schopnost sebepřesahování (autotranscendence).\n\nČlověk jako osoba existuje sám o sobě jako jedinečné a neopakovatelné jsoucno, existuje jako Já, schopné sebereflexe, sebepochopení, sebeovládání, sebenaplnění. Lidskou osobu nedefinují pouze inteligence, vědomí a svoboda, ale je to osoba, která jako svébytná existence stojí za inteligentními, vědomými a svobodnými úkony. Takové úkony mohou u člověka někdy chybět, okolnosti mu je mohou upřít (privace), avšak ani tak nepřestává být osobou. Toto pojetí osoby v křesťanství mj. vysvětluje postoj křesťanů k ochraně života člověka jako takového, od počátku až do konce (včetně řešení konkrétních situací, které se týkají např. interrupcí a eutanázie).\n\nNa základě své schopnosti překračovat sám sebe je člověk otevřený ke světu, ke všem jsoucnům i k nekonečnému. Vůči nekonečnu je otevřen především svou inteligencí a vůlí, které nejsou nijak ohraničeny. To může dokládat tíhnutí člověka k hledání pravdy a dobra. Vůči druhým je otevřen už tím, že je schopen reflektovat sám sebe jako Já pouze v konfrontaci s druhým Ty.\n\nIndické filosofie pojem osoby většinou odmítají. Podle Advaita védanty není pojem osoby příhodný. Odmítání jednotlivce, tedy osoby jako konkrétní, jedinečné bytosti je stěžejním bodem učení předních učitelů védanty (aka konečného poznání) tohoto i minulého století. V rozhovorech se vyjadřují o nepřítomnosti jednotlivce, o tom, že nejsme povahou osobou (s povahovými vlastnostmi), ale čistým vědomím, že nejsme jeden od druhého odděleni a nějak specifičtí, ale že jsme v základu vědomím, které obsahuje libovolné představy o sobě. Víru ve skutečnost osoby s povoláním, vztahy, závazky, problémy a jejich řešením označují za mylnou, snovou nebo iluzorní a upozorňují na skutečnou povahu toho čím jsme a co není zaujato starostmi, jimiž se zabývají lidé považující se za osoby.\n\nV právu je osobou ten, kdo je jeho subjektem a ne objektem – ten, kdo je způsobilý mít práva a povinnosti. „Právní osobnost je způsobilost mít v mezích právního řádu práva a povinnosti.“\n\nPrávo rozlišuje osoby na:\n\nExistuje několik případů, kdy soud rozhodoval o uznání statusu osoby zvířatům s vyvinutou inteligencí, tzv. nelidským osobám:\n\n\nCílem jednotlivců a organizací, snažících se o přidělení tohoto statusu inteligentním zvířatům, je následné zohlednění práv, které se (podle různých právních výkladů) vztahují na osoby, např. včetně práva Habeas corpus.\n\n\n\n"}
{"id": "25732", "url": "https://cs.wikipedia.org/wiki?curid=25732", "title": "Referenční integrita", "text": "Referenční integrita\n\nReferenční integrita je nástroj databázového stroje, který pomáhá udržovat vztahy v relačně propojených databázových tabulkách.\n\nReferenční integrita se definuje cizím klíčem, a to pro dvojici tabulek, nebo nad jednou tabulkou, která obsahuje na sobě závislá data (například stromové struktury). Tabulka, v níž je pravidlo uvedeno, se nazývá podřízená tabulka (používá se také anglický termín \"slave\"). Tabulka, jejíž jméno je v omezení uvedeno, je nadřízená tabulka (\"master\"). Pravidlo referenční integrity vyžaduje, aby pro každý záznam v podřízené tabulce, pokud tento obsahuje data vztahující se k nadřízené tabulce, odpovídající záznam v nadřízené tabulce existoval. To znamená, že každý záznam v podřízené tabulce musí v cizím klíči obsahovat hodnoty odpovídající primárnímu klíči nějakého záznamu v nadřízené tabulce, nebo codice_1.\n\n\n\n\n"}
{"id": "25735", "url": "https://cs.wikipedia.org/wiki?curid=25735", "title": "Válec", "text": "Válec\n\nVálec je v prostorové geometrii těleso, vymezené dvěma rovnoběžnými podstavami a pláštěm. Plášť je rozvinutelná plocha, všechny povrchové (tvořící) přímky pláště jsou rovnoběžné a pokud jsou k podstavám kolmé, hovoříme o kolmém válci. V opačném případě se jedná o válec kosý. Vzdálenost mezi podstavami se nazývá \"výška válce\". Vzdálenost mezi dvěma podstavami podél pláště (tj. podél povrchové přímky) se nazývá \"strana válce\". \n\nJe-li podstavou kruh, pak válec označíme jako kruhový. Kolmý kruhový válec nazýváme rotačním válcem. Přímku procházející středy obou podstav rotačního válce nazýváme \"osou rotace\".\nNejčastěji se válcem rozumí rotační válec, kolmý válec, jehož podstavou je kruh. Má také řadu různých aplikací.\n\nkde formula_2 je poloměr podstavy a formula_3 je výška válce.\nPro obsah celého povrchu rotačního válce pak platí\n\nJednoduchou představu rotačního válce lze rozšířit a zobecnit. Mějme jednoduchou uzavřenou křivku formula_7, která leží v rovině. Body, které leží na vzájemně rovnoběžných přímkách procházejících libovolným bodem křivky formula_7, tvoří válcovou plochu. Část prostoru ohraničená válcovou plochou se nazývá válcový prostor.\n\nVálcová plocha (kvadratický válec) bývá označována podle \"řídící křivky\".\n\nEliptický kvadratický válec lze vyjádřit rovnicí \n\nŘídící křivkou eliptického válce je elipsa ležící v rovině formula_10 s rovnicí formula_9 a \"tvořící přímky\" válce jsou rovnoběžné s osou formula_12.\n\nPro formula_13 se jedná o rotační válec s osou rotace formula_12.\n\nHyperbolický kvadratický válec lze vyjádřit rovnicí \n\nŘídící křivkou hyperbolického válce je hyperbola ležící v rovině formula_10 s rovnicí formula_15 a tvořící přímky válce jsou rovnoběžné s osou formula_12.\n\nParabolický kvadratický válec lze vyjádřit rovnicí \n\nŘídící křivkou parabolického válce je parabola ležící v rovině formula_10 s rovnicí formula_19 a tvořící přímky válce jsou rovnoběžné s osou formula_12.\n\nObecnou válcovou plochu, jejíž řídící křivka leží v rovině formula_10 a má rovnici formula_24, a její tvořící přímky jsou rovnoběžné s osou formula_12, lze zapsat rovnicí\n\nObecně lze říci, že pokud v rovnici plochy chybí jedna z proměnných, pak se jedná o rovnici válcové plochy, jejíž tvořící přímky jsou rovnoběžné s osou, která odpovídá chybějící proměnné, a jejíž řídící křivka má stejnou rovnici jako daná plocha a leží v rovině kolmé k tvořícím přímkám.\n\nJsou-li tvořící přímky rovnoběžné s vektorem formula_27, pak lze rovnici válcové plochy převést na tvar\n\nObjem válce určíme ze vztahu\nkde formula_30 je obsah podstavy a formula_3 je hloubka válce.\n\nObsah povrchu válce je dán vztahem\nkde formula_30 je obsah podstavy a formula_34 je obsah pláště válce.\n\n"}
{"id": "25737", "url": "https://cs.wikipedia.org/wiki?curid=25737", "title": "Mladá Vožice", "text": "Mladá Vožice\n\nMladá Vožice () je město v okrese Tábor v Jihočeském kraji, zhruba 17 km severovýchodně od Tábora. Městem protéká Novoveský potok a řeka Blanice. Žije zde obyvatel.\n\nV Mladé Vožici je sídlo Římskokatolické farnosti Mladá Vožice.\n\nSvým okolím, horskou polohou a zejména i svým „Hradem“, návrším, na němž v dobách dřívějších stával skutečný hrad jako sídlo královského statku a spolu zemská pevnost, připomíná Mladá Vožice alpské sídlo arcibiskupské. Město vzniklo jako podhradí na svahu návrší a již na počátku vlády Karla IV. připomíná se jako městečko se dvěma kostely. Bývalo potom se svým hradem zápisně v držení různých rodů, z nichž jeden, vladykové z Pacova, opatřili mu znak.\n\nAsi již od té doby užívalo město na svých pečetích znamení, kterého se později užívalo jako znaku, totiž věže na hradbách, provázená dvěma znaky vrchností. Podoba znaku je doložena pečetěmi, barvy však známe jen z literatury a novodobého znázornění (na solnici). Podle pečeti věž nestojí na trávníku, nýbrž na skalnaté půdě a nemá korouhvičky ani zuby, jak se jí někdy přidávají v nové době.\n\nDle značně mladých místních vyprávěcích pramenů je původ Mladé Vožice velmi starého data, až se vztahem ke knížeti Spytihněvovi, který měl Vožický hrad vystavět pro uschování stříbra z nedalekých dolů.\n\nNe zcela jasný vztah k Mladé Vožici má Stanimír z Vožice (Ztanimirum de Bazychce), připomínaný roku 1273, který je některými badateli dle svého predikátu (šlechtického titulu), považován snad za nejstaršího možného držitele tohoto města.\n\nS velkou pravděpodobností možno soudit, že vožické zboží patřilo královské komoře, ale bylo však dáváno v zástavu nebo propůjčováno různým pánům za prokázané služby králi. Zachovalé písemné památky dokládají, že prvním z takových pánů byl Vilém z Vožice, který držel vožické zboží od roku 1318. Od tohoto roku se objevují písemné zprávy o držitelích vožického panství. Král Karel IV. držel Vožici pro svou potřebu a jednou byl se svým dvorem na zdejším hradě (8. 9. 1352). Od roku 1318 do roku 1425 se v držení Vožice vystřídaly tyto rody: páni z Landštejna, z Janovic, Hulerové z Orlíka, z Prahy a z Ronova, z nichž držel Vožici Materna.\n\nV březnu po bitvě u Sudoměře obsadilo asi 2000 jezdců Vožici za vedení Mikše Divůčka z Jemniště, nejvyššího mincmistra na Horách Kutných. Z 5. na 6. dubna 1420 ráno na Velký pátek vpadl Žižka, tiše pobořiv plaňky, kterými byla Vožice obehnána, do městečka a zapálil ho. Mnoho železných pánů pobil nebo zajal a zachránili se jen ti, kteří utekli na hrad. Ukořistil několik tisíc koní, jimiž posílil svoje vojsko. Staré letopisy říkají: \"\"A tu hned sobě jazdcouv naděla, a kterého podobného pacholka viděl, na toho oděnie dada a kuoň pode/ň, i vycvičil jeho k jiezdě a k boji\"“.\n\nV září roku 1425 dobýval přední vojevůdce Jan Hvězda z Vícemilic – zvaný Bzdinka vožický hrad 5 týdnů. Hrad byl dobyt a rozbořen do základů. Vůdce Táborů byl smrtelně raněn, ale ještě se dočkal vzdání hradu a jednání mezi Tábory a Sirotky na jedné a Pražany i jednotou na straně druhé, ve věci míru dne 18. října 1425 (tzv. „Vožický mír“ – podle nejnovějších výsledků historického bádání však byl zjednán ve Vršovicích, jedná se tedy o „Vršovický mír“). Hrad byl pobořen a zboží Vožické připojeno k Vlašimi.\nV této době měli Mladou Vožici v držení páni z Klinštejna, z Čestic, z Kralovic, Trčkové z Lípy a Voračičtí z Paběnic. Roku 1579 získal Ml. Vožici Michal Špaňovský z Lisova, který povolil Vožickým výsadu volního stěhování, šenk vína, obchod železem, právo volně nakládati s odumřelým statkem a také místní cechy obdařil výsadami. Jeho syn Jáchym prodal Ml. Vožici Bernartu Fünfkirchnerovi, který po bitvě na Bílé hoře propadl své statky. Nějaký čas tu vládl císařský generál Baltazar de Marradas, jenž se staral o obnovení víry katolické a o pořádek v městských knihách. Za jeho nástupců Přehořovských z Kvasejovic vystavěna byla (1646) z trosek hradních kaple na návrší „Hradu“, vystaveny tři trhy (1650) a obnoveny řemeslnické pořádky.\n\nRoku 1678 přešlo panství do rukou Küenburgů, kteří k němu připojili četné drobné statky v okolí a zřídili z nich „svěřenské“ panství (fideikomisní, pozn. fideikomis – ve feudálním právu nedělitelný a nezcizitelný majetkový soubor, obvykle zděditelný pouze nejstarším synem zůstavitele).\n\nDaleko před rokem 1848 až do let šedesátých 19. století vládla v majetných kruzích jen němčina. Česky mluvil jen prostý lid, a ten se staral především o zajištění bídného živobytí. Strach před panskou a státní mocí zavíral ústa i těch, kteří občas sahali po české knize a v duchu zalétali do slavných dob českého národa.\n\nSkromné známky kulturního života možno zaznamenat v Mladé Vožici již koncem 18. a začátkem 19. století. Svítání však zastihlo Vožici až po roce 1848, který znamenal přelom v českém národním vývoji. Po roce 1860 přinesli oživení učitelé a úředníci, kteří do Mladé Vožici přišli po zvětšení místní školy a po zřízení okresního úřadu, jakož i berního úřadu a finanční důchodkové kontroly. Také z místních občanských kruhů dospívali studenti, kteří přinesli ze škol a velkých měst do zaostávající Mladé Vožice ideály nového národního života.\n\nV roce 1862 zde byl ustaven zpěvácký spolek Vlastislav za vedení vlasteneckého učitele Čeňka Sedmíka.\n\nV té době působil ve Vožici i Čtenářský spolek, který později zanikl.\n\nJe zřejmé, že národní a kulturní podněty vyšly hlavně z kruhů přistěhovalecké inteligence. V ochotnickém spolku založeném roku 1865 působili lidé prošlí školami a mezi nimi opět přistěhovalci. Z místních občanských kruhů tam byli muži, kteří před trvalým zakotvením v Mladé Vožici poznali jiný svět a měli smysl pro vlastenecké dění. Národní a kulturní život v Mladé Vožici má tedy co děkovat v prvé řadě ochotnickému spolku, který první prorazil tu zeď netečnosti a lhostejnosti.\nV roce 1875 byl založen spolek dobrovolných hasičů, jenž se do dnešní doby rozrostl, postavil po roce 1945 velkou požární zbrojnici a nyní obhospodařuje 4 velké požární automobily.\n\nO rok později se ustavil \"Klub vožických a vůkolních akademiků\", který si vzal za úkol šířit v naší krajině duševní vzdělání. Hlavní péči věnoval znovuzřízení knihovny po zaniklém čtenářském spolku a pořádání divadelních představení.\n\nV roce 1884 vycházel časopis \"Vožičan\" a mládež vydávala ručně psaný časopis \"Potěr\".\n\nRok 1885 byl pak rokem založení tělocvičného spolku Sokol. V té době byl také ustaven spolek pro postavení spolkového domu v Mladé Vožici.\n\nVelkou a záslužnou činnost zde vyvíjel hospodářský správce küenburského panství Josef Joachimsthal. I proti vůli pana hraběte usilovně podporoval vybudování železnice z Tábora do Mladé Vožice, která měla být součástí projektované Českomoravské transverzální dráhy. Jednání probíhala ještě za první republiky, kdy se utvořilo \"Sdružení českých a moravských měst na Českomoravské vysočině\" a ještě naposledy v roce 1947 v Mladé Vožici za přítomnosti ministra železnic.\n\nMísto železnice byla v roce 1921 zavedena poštovní autobusová doprava v jižních Čechách. V roce 1931 byla převzatá Jihočeskými podniky pro automobilovou dopravu, akc. spol. v Praze – JAS. V roce 1945 byla převzatá státními dráhami – ČSD a pak od roku 1949 národním podnikem ČSAD.\n\nNa počátku tohoto století byl založen podpůrný spolek živnostníků \"Berla\" a místní okrašlovací spolek, který se staral o parky a vycházkové cesty. V druhé polovině 19. století vznikl také spolek vojenských vysloužilců z válek v roce 1866. Po několika pokusech již od roku 1880 byl založen v Praze v roce 1931 \"Spolek rodáků a přátel Mladé Vožice\", který aktivně podporoval kulturní dění v rodném městě a v Praze velmi propagoval celé Mladovožicko.\n\nV Mladé Vožici byl okresní soud, expozitura okresního úřadu, lesní správa, berní úřad a exekutor, finanční důchodková kontrola, četnická stanice, lékárna, 2 lékaři, 2 zvěrolékaři a zvěrokleštič, notář, 2 advokáti, 2 autodrožky, 2 hotely a 6 hostinců se třemi kuželníky, 3 povozníci. Dále zde byl chorobinec, chudobinec, sirotčinec okresní péče o mládež, poštovní úřad (od 1. 11. 1936 samostatně kartující) a kino \"Legie\" spolku legionářů.\n\nByly zde 4 záložny: hospodářská, lidová, občanská a HERMES (později Fénix) a zástupci 4 pojišťoven.\n\nV městě se konaly výroční trhy, měsíční trhy s trhy na dobytek a každý čtvrtek selatové trhy.\n\nObčané Mladé Vožice a okolí byli zaměstnáni hlavně na hraběcím velkostatku, pile, cihelně, pivovaru, na rybích sádkách, pracovali po hospodářstvích okolních statků a velkostatků, okolních lihovarech, ale také ve Vožickém kamenolomu, na jatkách,v hospodářském družstvu a špýcharu, ve mlýnech, ve státním hřebčinci i u lesní správy. Po roce 1918 zde byly také 2 autodílny, pletárna, prádelna a žehlírna i parní elektrárna, která později připadla pod Jihočeské elektrárny v Mydlovarech u Českých Budějovic.\n\nDo roku 1945 bylo ve městě 74 různých řemeslníků a 37 různých obchodů, obchůdků i krámků. Byla tu také menší továrna na nábytek a 2 podnikatelství staveb.\n\nMladovožičtí občané si zajišťovali živobytí také řezáním dřeva po domácnostech, nošením vody od kašen, sběrem ovoce a lesních plodů. V minulém století a v prvních desetiletích tohoto chodili za prací do zlatodolu Roudný. Kromě těchto prací také chodili za zaměstnáním jak sezónním, tak celoročním po celé republice a dříve po celém Rakousku-Uhersku.\n\nMěsto Mladá Vožice a Mladovožicko vůbec bylo až do roku 1945 zcela zemědělskou oblastí. Teprve po osvobození nastala přeměna celé oblasti v průmyslově zemědělskou. Do roku 1947 byla Mladá Vožice soudním okresem v politickém okrese Tábor. Okres měřil 268 km a měl 17422 obyvatel ve 141 dědinách a samotách, sdružených v 39 politických obcích. Měl dvě města, Mladou Vožici a Miličín a 1 městys Kamberk (dříve Zlaté Hory, dříve Kamberk). Podle národnosti náležel k nejryzejším českým krajům.\n\nOd počátku 1949, pozměně politického a státního zřízení, přešla Mladá Vožice do nově zřízeného okresu Votice v Pražském kraji. Po územní reorganizaci v roce 1960 připadla Mladá Vožice k okresu Tábor v Jihočeském kraji.\n\nV letech 1975–1980 bylo provedeno sloučení malých obcí s osadami s městem Mladá Vožice pod jeden národní výbor, který řídil 12 občanských výborů, z nichž 4 ve městě a 8 v místech bývalých malých národních výborů. Po roce 1989 se část obcí osamostatnila.\n\nBarokní kostel sv. Martina stojí na zpevněné terase nad hlavním, Žižkovým náměstím. Kostelu v roce 1942 byly zabaveny všechny jeho zvony kromě umíráčku, až v roce 1952 se vrátil a byl znovu vysvěcen zvon Jan a v roce 1986 byly ze sbírky pořízeny tři nové zvony Maria, Václav a Martin, které tvoří souzvuk \"Gloria\".\n\nNa témž náměstí byl v letech 1570–1603 postaven mladovožický zámek. Za Küenburgů, již jej vlastnili 250 let, získal svou dnešní barokní podobu. V roce 1946 byl zámek zkonfiskován a do jeho budovy byl umístěn závod Koh-i-Noor. V současné době je zámek veřejnosti nepřístupný a jeho stav je i vlivem nepodařených restitucí žalostný.\n\nKaple Nanebevzetí Panny Marie stojí na vršku nad městem na místě původního královského hradu, zbořeného během husitských válek v roce 1425. V roce 1646 ji nechal postavit tehdejší držitel vožického panství Krištof Karel Přehořovský z Kvasejovic. Ke kapli vede křížová cesta.\n\nZhruba 2 km od města se nachází zřícenina hradu Šelmberk, ze kterého do současnosti zbyla víceméně jen kulatá hláska. Je volně přístupný veřejnosti, ale na věž, která slouží jako muzeum a rozhledna, se lze dostat jen v otvíracích hodinách.\n\n\n\n"}
{"id": "25740", "url": "https://cs.wikipedia.org/wiki?curid=25740", "title": "Kim Ki-duk", "text": "Kim Ki-duk\n\nKim Ki-duk, korejsky 김기덕 nebo 金基德, (* 20. prosince 1960, Bonghwa, Jižní Korea) je korejský filmový režisér. Za své filmy získal ceny na filmových festivalech v Benátkách (2004, \"3-iron\", cena FIPRESCI, Malý zlatý lev), Berlíně (2004, \"Samaritánka\", Stříbrný medvěd za režii), Locarnu (2003, \"Jaro, léto, podzim, zima... a jaro\", několik různých cen), San Sebastianu (2003, \"Jaro, léto, podzim, zima… a jaro\", cena publika; 2005, \"3-iron\", cena FIPRESCI) a Karlových Varech (2002, \"Pobřežní hlídka\", cena FIPRESCI).\n\nNarodil se 20. prosince 1960 v Bonghwě v provincii Kjongsangbuk-do. Když mu bylo devět, přestěhovala se jeho rodina do Soulu, kde studoval zemědělskou školu. V sedmnácti letech ze školy odešel a začal pracovat v továrnách. Mezi lety 1980 a 1985 sloužil u námořní pěchoty, další dva roky strávil v kostele pro zrakově postižené, uvažuje o možnosti stát se knězem.\n\nV roce 1990 utratil úspory za letenku do Paříže, kde dva roky na ulicích prodával své obrazy. V Paříži také poprvé navštívil kino, kde jej podle vlastních slov zejména zaujaly filmy \"Mlčení jehňátek\" a \"Milenci z Pont-Neuf\". Po návratu do Koreje své nové zaujetí pro film ventilovat psaní scénářů do místních soutěží. Roku 1993 vyhrál hlavní cenu Vzdělávacího institutu pro scenáristiku za scénář \"Malíř a zločinec odsouzený k smrti\". O rok později vyhrál třetí cenu v soutěži Korejské filmové rady za scénář \"Dvojí expozice\" a v roce 1995 první cenu v téže soutěži za \"Jaywalking\".\n\nV roce 1996 debutoval režií filmu \"Krokodýl\", o muži žijícím v Soulu na břehu řeky Han, který zachrání ženu pokoušející se o sebevraždu. Posléze ji zneužívá a vyvine se mezi nimi podivný vztah. Film se promítal na filmovém festivalu v Pusanu, který tak pomohl odstartovat Kimovu mezinárodní kariéru.\n\nOd té chvíle natáčí dva nízkorozpočtové filmy ročně, maje reputaci rychlého a efektivního tvůrce. Jeho třetí film, \"Modrá brána\" se promítal v Karlových Varech.\n\nZásadní průlom přinesl \"Ostrov\", vybraný v roce 2000 do soutěže Benátského filmového festivalu. Tam získal reputaci kontroverzního a šokujícího díla, když při sledování scény zahrnující rybářské háčky omdlela italská novinářka. Přestože film nezískal žádnou cenu poroty, Kim Ki-duk díky němu vešel ve známost v evropských kruzích.\n\nV následujících letech byly jeho filmy dále přijímány na známé festivaly (\"Address Uknown\" se promítal v Benátkách, \"Bad Guy\" v Berlíně). \"Bad Guy\" se také stal režisérovým prvním komerčním hitem. V dalším snímku \"Pobřežní hlídka\" hrál známý korejský herec Jang Dong-gun (jediná hvězda obsazená do Kimova filmu), dílo ale nedostálo očekáváním.\n\nS devátým, buddhisticky zaměřeným \"Jaro, léto, podzim, zima... a jaro\" přišel výrazný posun v Kimově tvorbě. Přestože se dále soustřeďuje na postavy na okraji společnosti, začíná zdůrazňovat témata vykoupení a odpuštění, a ve filmech se objevuje méně násilí. Mírnější styl filmů se setkal v zahraničí s úspěchem: v roce 2004 Kim Ki-duk cenu za režii v Berlíně za \"Samaritánku\" a v Benátkách za \"3-iron\". Natáčení obou filmů trvalo přibližně dva týdny.\n\nZa jeho podstatné filmařské kvality bývá zpravidla považován talent na působivé záběry a schopnost tvořit poutavé příběhy téměř bez dialogů. Obě tyto vlastnosti jeho dílo zpřístupňují mezinárodnímu publiku. Přestože se v posledních letech dříve negativní vnímání u korejské kritiky zlepšilo, jsou názory stále značně rozpolcené, zejména kvůli jeho zobrazení ženských postav. Kim Ki-duk je ale v každém případě jeden z nejslavnějších a nejvýraznějších korejských režisérů.\n\n\n"}
{"id": "25741", "url": "https://cs.wikipedia.org/wiki?curid=25741", "title": "Kyberprostor", "text": "Kyberprostor\n\nKyberprostor (užívá se i anglický výraz Cyberspace) je virtuální počítačový svět, přesněji elektronické médium tvořící světovou, globální počítačovou síť, která je základem online komunikace. Je to rozsáhlá počítačová síť tvořena menšími, po světě rozesetými počítačovými sítěmi, které užívají TCP/IP protokol. Ten jim umožňuje komunikaci a výměnu dat.\n\nJedna z hlavních vlastností struktury kyberprostoru je otevřenost širokému okruhu uživatelů v interaktivní a virtuálním prostředí. Další vlastností je anonymita, ta umožňuje v podstatě jakékoliv jednání bez zodpovědnosti.\n\nKyberprostor umožňuje uživatelům komunikovat,sdílet a vyměňovat si informace a nápady, hrát hry, účastnit se diskuzí na sociálních fórech, provádět obchodní transakce, atd…\n\nTermín „cyberspace“ poprvé použil William Gibson roku 1984 ve své knize Neuromancer, kde jej definoval takto:\n\nGibsonova metaforická vize se díky popularitě kyberpunku v polovině osmdesátých let dvacátého století, stala inspirací pro tehdejší tvůrce počítačových systémů a jejich uživatelských rozhraní i další kyberpunkové autory. Gibson však v pozdějších letech tento termín kyberprostoru kritizuje, nazývá ho „sugestivní a v podstatě nesmyslný.“ Nicméně pojem je už od osmdesátých let hlavně díky počítačovým subkulturám, zažit a napevno spjat s prostředím IT, internetu a sítí.\n\nDále se v rozhovoru o kyberprostoru vyjadřuje takto:\"„Kyberprostor je metafora, které nám umožňuje uchopit toto místo, kde se od druhé světové války vytvořilo a vytváří stále více a více věcí, které dnes chápeme jako součást naší kultury. Kyberprostor je tam, kde obchodujeme, místo kde mají banky uložené své a naše peníze, stejně tak zde probíhají burzovní obchody. Je to pro všechny zúčastněné praktické, protože se jedná pouhý pohyb dat.“\"\n\nPůvodní Gibsonovo „vizionářské“, literární pojetí kyberprostoru bylo vztaženo k již existujícím či vznikajícím formám pokročilých informačních technologií (angl. Andvanced Information Technology – AIT). Jako jeden z prvních začal termín kyberprostor ve vztahu k existujícím počítačovým sítím užívat John Perry Barlow, teoretik a spoluzakladatel organizace Electronic Frontier Foundation, po němž bývá toto pojetí kybeprostoru označováno jako barlowovské. Podle Barlowa je jako kybeprostor možno označit jakýkoli deteritorializovaný, symbolický prostor mediované komunikace.\n\nPolovina devadesátých let dvacátého století pak, se zvyšujícím se zájmem sociálních teoretiků o téma digitálních médií, přináší sociálně-antropologický koncept kyberprostoru.\n\nAntropolog David Hakken v návaznosti na Barlowa charakterizuje kyberprostor jako sociální arénu, do níž vstupují všichni sociální aktéři, kteří používají ke vzájemné sociální interakci pokročilé informační technologie. \n\nPodle Hakkena kyberprostor odkazuje ke všem potenciálním životním stylům, svázaným s kulturním bytím vytvářeným prostřednictvím pokročilých informačních technologií; tyto životní styly jsou nejen reálné a distinktivně odlišné od životních stylů neprovázaných s pokročilými informačními technologiemi, ale mají ve vztahu ke starším životním stylům značný transformativní potenciál, ležící v nových způsobech nakládání s informacemi. Vzhledem k tomu, že tento transformativní potenciál dává vzniknout novým sociálním formacím, vidí Hakken kyberprostor jako distinktivní typ kultury.\n\nPro současnou podobu kyberprostoru, s ohledem na jeho stále se neustálený, proměňující a rozvíjející se charakter, užívá Hakken i řada dalších teoretiků termín proto-kyberprostor (angl. proto-cyberspace).\n\nExistuje mnoho definic kyberprostoru, vědci a ani vlády se nedokážou shodnout na jednotné definici.\n\nV současnosti se nejčastěji popisuje kyberprostor takto:\"Kyberprostor je globální a vyvíjející se doména popisovaná užíváním elektrických sítí a elektromagnetického spektra, jejíž smysl je vytvářet, uchovávat, upravovat, vyměňovat, sdílet, vybírat, používat či vymazávat informace. Kyberprostor zahrnuje: a) fyzická i telekomunikační zařízení, která umožňují spojení technologií a komunikaci sítí systému, chápáno obecně (SCADA zařízení, smartphony/tablety, počítače, servery, atd..), b) počítačové systémy a komplementární software, který zaručuje spojení a funkčnost systému, c) spojení počítačových sítí, d) uživatelské vstupy a uzly zprostředkovatelů spojení, e) informace – uživatelská data.\" Význačnou a charakteristickou vlastností kyberprostoru je, že žádná jediná centrální moc nekontroluje všechny sítě, které tvoří tuto doménu, tudíž nekontroluje kyberprostor.\n\nZákon o kybernetické bezpečnosti rozumí kybernetickým prostorem „digitální prostředí umožňující vznik, zpracování a výměnu informací, tvořené informačními systémy a službami a sítěmi elektronických komunikací”. Kybernetický prostor je zde jasně definován technickým výčtem potřebné infrastruktury a výčtem, co infrastruktura umožňuje. \n\nNATO hovoří o \"prostředí formovaném fyzickými a nefyzickými částmi\" (Cooperative Cyber Defence Centre of Excellence). NATO dříve uznávalo čtyři tradiční válečné domény: země, moře, vzduch a vesmír. Na Summitu ve Varšavě byla uznána i člověkem vytvořená kybernetická doména (cyberspace).\n\nJako vzor pro současné moderní ideje o kyberprostoru je Kartézské vnímání reality, kdy lidé jsou ďáblem vystavování falešné skutečnosti. Tento argument je přímým předchůdcem moderních teorií o brain-in-a-vat a jiných populárních konceptech kyberprostorových teorií čerpajících z Descartova učení.\n\nNěkteří současní filozofové a vědci (David Deutsch \"in The Fabric of Reality\") pracují s rozdílným vnímáním reality v myšlenkových experimentech. Například Philip Zhai in \"Get Real: A Philosophical Adventure in Virtual Reality\" propojuje kyberprostor s platónskou realitou.\"Představme si národ, kde je každý jedinec připojený do společné sítě již od opuštění mateřského lůna. Prožívání života připojeného k síti by vedlo k úplnému spojení s kyberprostorem a jedinci by neměli potřebu uvažovat nad možností odlišného vnímání světa. První jedinci, kteří by přemýšleli o variantách a možnostech vnímání reality, by byli zbylou většinou považování za blázny, stejně jako je tomu u Platónovy jeskyně.\"Dle jevu brain-in-a-vat (mozek v nádobě), je kyberprostor směšován s realitou, zatímco více známa představa kyberprostoru s naší realitou kontrastuje.\n\nKyberprostor je používán ve smyslu inverze k reálnému světu (tzv. realspace). Hovoří se o něm jako o místě, kde se vyskytují lidé bez fyzických těl. Klasický příklad zní:\n\nDalší uplatnění tento termín nalezl o něco později, v době rozšíření počítačových sítí. Hackeři, počítačoví a síťoví experti tento termín používali obdobně pro počítačové sítě, zejména internet.\n\nKyberkriminalita je rychle rostoucí oblast trestné činnosti. Stále více zločinců si uvědomuje výhody kyberprostoru. Rychlost, praktičnost a anonymita Internetu napomáhají k páchání pestré škály trestných činů přesahujících hranice jak fyzického, tak virtuálního světa. Jejími následky jsou vysoké finanční ztráty pro globální ekonomiku vyčíslené v řádech miliard dolarů.\n\nTyto zločiny lze rozdělit na tři oblasti:1) Útoky na počítačové hardwary a softwary, např. botnet, malware a útoky na internetovou síť.2) Finanční zločiny, např. online podvody, pronikání do internetových bankovnických služeb a phishing.3) Zneužívání, a to zejména mladistvých ve formě cyber groomingu.V minulosti byly zločiny v kyberprostoru páchány zejména jednotlivci, nebo malými skupinami. V dnešní době je ale kyberkriminalita doménou zejména velkých organizovaných kriminálních skupin, které skrze kyberprostor perou špinavé peníze a financují své ilegální aktivity. Velkým problémem je zjednodušení procesu koordinace a plánování zločinu, tím, že se díky rychlému přesunu dat v kyberprostoru šetří čas a výhodou je bezkontaktnost.\n\nKyberprostor je novým místem, kde se střetávají zájmy jak národních, nadnárodních, tak i samostatných aktérů. Lze v něm vést účinnou propagandu, provokovat a eskalovat konflikt. V poslední řadě infiltrovat sítě a zařízení protivníka, kde můžeme krást citlivé informace (např. obchodní, vědecké a vojenské), sabotovat a vyřazovat infrastrukturu a klíčový průmysl, a tedy protivníka zcela ochromit.\n\nKyberprostor je v dnešní době užíván teroristy a kyberterorismus představuje větší hrozbu, než útoky na klíčovou infrastrukturu, protože jde především o propagaci svých názorů a idejí, jejich šíření a hledání odezvy. Teroristé takto rekrutují nové členy, zakládají nové buňky, či přímo ovlivňují jednotlivce k páchání teroristické činnosti bez přímého vedení mateřskou organizací. Výhodou je zde opět anonymita, rychlost a překážku při pronásledování zde hrají i legislativy jednotlivých států\n\nNetolismus je závislost na procesech, které se odehrávají mimo naši realitu. Ty nabývají větší důležitosti, než procesy plynoucí ze skutečného dění. Jev se s největší intenzitou objevuje ve vývojových stádiích od staršího školního věku až po ranou dospělost. Prevencí je zajistit, aby subjekt neinklinoval více k dění kybernetického světa, než k realitě kolem něj. A to zajištěním dostatečné pozornosti věnované dítěti v dřívějších stádiích vývoje člověka.\n"}
{"id": "25742", "url": "https://cs.wikipedia.org/wiki?curid=25742", "title": "Hacker", "text": "Hacker\n\nHackeři jsou počítačoví specialisté či programátoři s detailními znalostmi fungování systému, dokáží ho výborně používat, ale především si ho i upravit podle svých potřeb. V masmédiích se tento termín používá pro počítačové zločince a narušitele počítačových sítí, kteří se ale správně (leč velmi zřídka) označují termínem \"cracker\". Dnes jsou oba pojmy často zaměňovány a pro pojem blízký původnímu významu se používají také termíny \"geek\", \"guru\", \"nerd\".\n\nV užším významu se slovo cracker často používá ve významu průnikář, tedy osoba, která svoji odbornou převahu používá k průniku do systému nebo obecně k získání většího vlivu, než jaký měla předtím. Takoví crackeři své znalosti tají nebo si je vyměňují jen mezi sebou. Obvykle se označují jako \"Black hat crackeři\".\n\nPůvodní hackeři z velké části přispěli ke zrodu počítačové sítě Internet či hnutí svobodného software, jako např. GNU.\n\nJinak vnímá termín hacker Richard Stallman nebo Eric S. Raymond a jinak jej vnímal člověk, který si říkal „Mentor“. Ten roku 1986 sepsal tzv. Hackerův manifest. V něm se mimo jiné píše:\n\nDále v něm kritizuje společnosti a firmy, které si nechávají platit za služby, které by jinak mohly být zadarmo (telefon, připojení k Internetu). Popisuje v něm také svůj vztah ke kyberprostoru. Hlavní kritice ovšem podrobuje podle svého názoru \"zkostnatělou\" a \"prohnilou\" lidskou společnost, která je slepá a jde jí jen o vlastní krátkodobý prospěch.\n\nPřestože s Mentorovými názory mnoho lidí nesouhlasí a považuje je za škodlivé, je tento manifest obecně uznáván většinou crackerů.\n\nZa pravděpodobně nejslavnějšího crackera je považován Kevin Mitnick. \n\nTaké existují mírumilovní crackři Anonymous, kteří se snaží Zemi zlepšit např. hackováním Twitter účtů lidí ISIS.\n\nKdyž se dnes řekne „hacker“, velké většině lidí se vybaví pouze pochybná osoba sedící v tmavé místnosti osvětlené pouze velkým množstvím monitorů. Nebylo tomu tak ale vždy. Označení „hacker“ se stalo hanlivým pojmem až v 80. letech kvůli lidem jako Kevin Mitnick a jejich pochybným internetovým aktivitám za účelem vlastního obohacení spolu se špatnou interpretací masmédii.\n\nSamotný pojem „hacker“ byl prapůvodně označením pro někoho, „kdo vytváří nábytek s použitím sekery“ – v moderní společnosti pojem odpovídá zvídavému jedinci, který chce dopodrobna vědět, jak daná věc (přístroj nebo program) funguje a hledá její limity. Zejména to odlišuje hackery od ostatních lidí, kteří se spokojí s tím, že umějí přístroj použít, a jak přesně funguje, jaké jsou jeho maximální možnosti a jak případně schopnosti rozšířit, je nezajímá. Hackeři jsou experty svých oborů a dokáží ocenit práci svých podobně zaměřených kolegů.\n\nJako hackery můžeme s přimhouřením obou očí (jednali spíš už jako crackeři) tedy z dnešního pohledu označit například i kryptology, kteří prolomili za druhé světové války německý kódovací přístroj Enigma (Marian Rejewski, Henryk Zygalski a Jerzy Różycki), nebo mladíky z USA, kteří se roku 1878, tedy dva roky po vynálezu telefonu (A. G. Bellem), pokusili proniknout do telefonního systému, čistě ze zájmu, aby se dozvěděli, jak systém funguje.\n\n„Hackeři“, jak je (v pozitivním slova smyslu) definujeme dnes, jsou s námi od přelomu 50. a 60. let. V této době neměly sálové počítače výkonu na rozdávání, proto se hledaly co nejefektivnější algoritmy k řešení daných problémů. Těm nejlepším vylepšením/programům se začalo říkat „hacks“. Díky nim bylo možné zpracovat více a více dat, rychleji a rychleji.\n\nBohužel, tak jak někteří lidé pomáhají a snaží se vymýšlet vylepšení, které ve výsledku pomůže všem, jiní v něm hledají prostředky vlastního obohacení nebo užitku. V roce 1971 objevil John Draper možnost jak zadarmo volat díky píšťalce z dětských vloček. Vydávala totiž zvuk na frekvenci 2600 Hz, což byla shodou okolností frekvence potřebná k otevření telefonní linky. Na to roku 1973 navázali Steve Wozniak a Steve Jobs, budoucí zakladatelé firmy Apple Computers, kteří prodávali „modré skříňky“ generující různé zvukové frekvence a tím pomáhali crackovat telefonní systém. Není pak divu, že s rozvojem osobních počítačů byla už roku 1983 jedna skupina („414s“) souzena za proniknutí do více než 60 počítačů. Další rizika přibyla s nástupem Internetu. Příkladem může být červ z roku 1988, který využíval chybu v systému UNIX a svou replikací dokázal napadnout přes 6000 počítačů – přibližně 1/10 všech tehdejších počítačů. Za tímto červem stál dvaadvacetiletý student Robert Morris. Postupem času se objevilo mnoho crackerů, kteří se dokázali dostat k citlivým informacím. U některých se pouze vědělo, že se do systému dostali, další zveřejnili data na internetu, jiní se živili kradením a prodejem tajných návrhů a na některé se pravděpodobně vůbec nepřišlo. Takto časem podlehly systémy některých telefonních ústředen, výzkumných ústavů, bank a mnoha dalších.\n\nV našich krajích dosáhly největší proslulosti hackerské skupiny CzERT, SERT a binary.division v 90. letech, sdružené z větší části pod \"vlajkovou lodí\" \"binárních sxizofreniků\", serverem hysteria.sk.\n\nDDoS útok si lze u hackerů objednat v ceně od několika tisíc korun (placeno v bitcoin).\n\nNárodní bezpečnostní agentura má divizi zvanou Tailored Access Operations (TAO), která provádí hackerské útoky. Hackeři pod názvem Equation Group, kteří možná také pracují pro NSA, stojí za nejméně 500 infekcemi počítačů ve finančním, energetickém, vládním i vojenském sektoru ve 42 zemích. \n\nDne 7. března 2017 začal server WikiLeaks publikovat tajné dokumenty CIA v rámci série publikací s názvem Vault 7, které obsahují detailně popsané aktivity a možnosti CIA elektronicky sledovat lidi po celém světě a nabourat se do jejich elektronických zařízení.\n\nWhite hat hacker nenapadá zabezpečení za účelem způsobit újmu – hacker tak může například zkoumat zabezpečení svého operačního systému. Termín „white hat“ se v internetovém slangu dá přeložit jako „etický hacker“. Tato klasifikace odpovídá i osobám, jež se zabývají testy průniku do daného softwaru a zranitelnosti v rámci smluvních ujednání. \"Mezinárodní rada konzultantů elektronického obchodu\" (EC-Council) vytvořila certifikáty, kurzy a on-line školení pro různé oblasti Etického hackování.\n\nBlack Hat je cracker, který narušuje počítačovou bezpečnost třeba jen ze škodolibosti, nebo k osobnímu prospěchu. Tento typ hackera je také podstatou veřejného mínění, že všichni hackeři jsou kriminálníci. Crackeři pronikají do zabezpečených sítí s úmyslem zničit data nebo vyřadit síť z provozu pro ostatní (normální) uživatele.\n\nGray hat cracker je kombinace Black Hat a White Hat. Cracker může surfovat po Internetu a proniknout do počítačového systému pouze za účelem informování administrátora, že jejich systém byl cracknutý. Například mu také může za poplatek nabídnout opravu chyby, kterou pro útok zneužil.\n\nNěkteré crackerské skupiny vyžadovaly od svých členů jisté prokázání dovedností. Sociální status „elitního crackera“ odpovídal nejzkušenějším členům. Mezi nimi se také většinou nejrychleji šíří nově objevené exploity.\n\nAmatér, který pronikne do počítačového systému pomocí automatizovaného nástroje, který napsal někdo jiný. Obvykle mají malé znalosti základní koncepce, proto termín skriptové (tj. předem připravený plán, nebo soubor činností) dítě (tj. vývojové stádium, individuální nedostatek znalostí a zkušeností).\n\nZačátečník je někdo, kdo s crackováním začíná a nemá téměř žádné znalosti a zkušenosti s fungováním technologií a crackování.\n\nBlue hat je někdo, kdo stojí mimo počítačové firmy zabývající se bezpečností a nechá se najímat pro ladění a testování systému před jeho uvedením na trh.\nMicrosoft používá termín BlueHat pro sérii bezpečnostních konferencí.\n\nCracktivista je cracker, který využívá technologii pro oznámení sociálního, ideologického, náboženského či politického sdělení. Obecně platí, že většina útoků se provádí jako zkreslení webové stránky nebo omezení přístupu k dané službě (\"Denial of service\").\n\nTato technika je velice rozšířená mezi začínajícími crackery. Cracker zjistí, které porty jsou v daném PC přístupné a na jakých číslech portů pracuje jaká služba.\n\nProlamování hesel je technologie získávání hesel, se kterými bylo manipulováno v určité činnosti (přihlašování na e-mail, kopírování...)nejčastěji se používá funkce \"Brute Force\" neboli \" BruteAttack\". \n\nMetoda vznikla od stejnojmenného programu, který slouží pro zachytávání paketů při přenosu po síti. Z paketů lze vyčíst např. heslo či přístupová práva.\n\nPhishing může být program, systém či webová stránka, která na první pohled vypadá jako pravá aplikace, proto je považována za důvěryhodnou aplikaci, ale aplikace se za skutečnou pouze vydává. Princip spočívá v oklamání uživatele či systému k získání přístupu uživatelských údajů.\n\nTrójský kůň je uživateli skrytá část programu nebo aplikace s funkcí, se kterou uživatel nesouhlasí (typicky je to činnost škodlivá). Název trójský kůň pochází z antického příběhu o dobytí Tróje.\n\nJako virus se v oblasti počítačové bezpečnosti označuje program, který se dokáže sám šířit bez vědomí uživatele. Dokáže se rozmnožovat ve spustitelných souborech či dokumentech. \n\nPočítačový červ je v informatice specifický počítačový program, který je schopen automatického rozesílání kopií sebe sama na jiné počítače za účelem převzetí systému.\n\nProgram Keylogger umožňuje snímat stisknuté klávesy od uživatele. Výsledky jsou zaznamenávány do textových souborů a následně mohou být odeslány např. na e-mail útočníka v určitém časovém intervalu.\n\nCrackerské skupiny začaly vznikat na počátku 80. let spolu s rozšířením domácích počítačů. Dnes patří mezi nejznámější Anonymous, Bastaron, Legion of Doom nebo LulzSec.\n\n\n\n"}
{"id": "25746", "url": "https://cs.wikipedia.org/wiki?curid=25746", "title": "Mezinárodní filmový festival Karlovy Vary", "text": "Mezinárodní filmový festival Karlovy Vary\n\nMezinárodní filmový festival Karlovy Vary je největší filmový festival v České republice, festival je kategorie A (tj. nespecializovaný festival se soutěží celovečerních hraných filmů) například spolu s festivaly v Cannes, Berlíně, Benátkách nebo Tokiu. Je to jeden z nejstarších filmových festivalů na světě a stal se nejprestižnějším filmovým festivalem ve střední a východní Evropě.\n\nFestival se koná tradičně začátkem července a hlavním ústředím je Hotel Thermal. Každý rok je na festivalu promítáno více než 180 celovečerních filmů a několik desítek krátkých filmů z celého světa.\n\nSnahy o vytvoření tradice mezinárodního filmového festivalu se objevily těsně po skončení druhé světové války. Západočeská lázeňská centra přitom měla pro tento účel nejen dostatečné dopravní spojení, ale i velký počet vhodných hotelů s tradicí zahraničních návštěvníků.\n\nPrvní ročník se uskutečnil ve dnech 1. – 15. srpna 1946, ovšem v Mariánských Lázních. Pouze některé z filmů byly k vidění též v Karlových Varech. Zúčastnilo se jej celkem 7 států a diváci mohli zhlédnout 13 dlouhých a 18 krátkých filmů. Jednalo se však jen o nesoutěžní přehlídku.\n\nTaké druhý mezinárodní filmový festival v Československu byl nesoutěžní. Konal se opět v Mariánských Lázních, ve dnech 2. – 6. srpna 1947. Zúčastnilo se jej 9 států, promítáno bylo 12 filmů celovečerních a 44 krátkých.\n\nTřetí ročník festivalu byl již soutěžní, tehdy byla poprvé udělena cena Křišťálový glóbus. Přehlídka se konala ve dnech 17. července – 2. srpna 1948 za účasti 16 států. Čtvrtý ročník, konaný ve dnech 23. července - 7. srpna 1949, probíhal naposledy v Mariánských Lázních. V následujícím roce se přesunul natrvalo do Karlových Varů, které měly jako krajské město k pořádání této náročné akce vhodnější podmínky.\n\nFestival v padesátých letech utrpěl nutným budovatelským zaměřením, které s sebou neslo i inflaci udělovaných cen, neboť se muselo dostat na každý zasloužilý snímek z bratrských států. Kromě Velké ceny byla udělována též cena míru a cena práce. \n\nV roce 1956 byl festival zařazen organizací FIAPF do kategorie A (do společnosti festivalů jako Cannes, Berlín či Benátky), avšak vzhledem ke konání MFF v Moskvě bylo rozhodnuto konat oba festivaly střídavě, což platilo až do konce osmdesátých let. Po sametové revoluci prožíval festival nejtěžší chvíle – až se (roku 1994) jeho organizace ujali Jiří Bartoška a Eva Zaoralová. Pod jejich vedením festival získal zpět ztracenou slávu a stal se nejprestižnějším filmovým festivalem v celém bývalém „východním bloku“. Festival je od roku 1994 pořádán opět každoročně a pravidelně se na něm objevují slavní filmoví tvůrci z celého světa.\n\nV roce 2011 Bartoška uvedl, že rozpočet festivalu je 135 miliónů korun a „z toho stát přispívá 30 miliony, Karlovy Vary osmi miliony a kraj třemi miliony korun.“ Zbytek financí poskytují partneři, například firma ČEZ. Jedním z hlavních partnerů festivalu je pivovar Lobkowicz, který od roku 2015 vlastní čínská společnost CEFC. Pořádající společnost Film Servis Festival Karlovy Vary, kterou vlastní Bartoška, dosáhla v roce 2015 čistého zisku 7 milionů korun. Festival sponzorsky podporuje Česká zbrojovka, což vyvolalo kritiku a protesty některých filmových tvůrců, protože Česká zbrojovka v minulosti prodávala zbraně nedemokratickým režimům jako je nyní vládnoucí vojenská junta v Egyptě. Partnerem festivalu je také zbrojařský holding Czechoslovak Group, který vyváží vojenskou techniku i do Saúdské Arábie. \n\nSoutěžit mohou pouze filmy, které byly vyrobeny po 1. lednu předcházejícího roku (tedy např. festivalu v roce 2020 se mohou účastnit jen filmy vzniklé po 1. lednu 2019) a které doposud nebyly uvedeny mimo zemi svého původu.\n\nHlavní sekce festivalu, filmům z této sekce jsou udělovány hlavní ceny – (Křišťálový glóbus, Zvláštní cena poroty, ceny za režii a za herecké výkony).\n\nSekce určená filmům ze zemí bývalého Východního bloku. Nejlepší film získává Cenu Na východ od Západu.\n\nSekce určená dokumentárním filmům. Uděluje se Cena nejlepšímu dokumentárnímu filmu nad 60 minut.\n\nKromě soutěžních sekcí jsou součástí festivalu i nesoutěžní sekce, jejichž cílem je přiblížit návštěvníkům současnost i minulost světové i domácí kinematografie.\n\nVýběr českých filmů natočených za uplynulý rok.\n\nPřehlídka současné světové produkce, oceněné snímky z jiných festivalů.\n\nImagina\n\nFilmy s nekonvenčním přístupem k naraci i stylu, osobité a radikální vize filmového jazyka.\nSekce určená filmům s neobvyklým uměleckým ztvárněním.\n\nNávraty k pramenům\n\nFilmy klasické, kultovní, raritní i neprávem opomíjené, promítané z původních či restaurovaných kopií.\n\nPrvní podání\n\nDeset mladých evropských režisérů nastupující generace představuje své studentské filmy.\n\nPůlnoční filmy\n\nVýběr nejnovějších titulů vycházejících z tradice hororu či akčního filmu, které žánr nahlížejí z čerstvých, často humorných perspektiv.\nTematicky zaměřená sekce představuje například filmy vybraného režiséra či filmy na určité téma.\n\nV rámci filmového festivalu jsou udělovány tyto ceny:\n\n\nKřišťálový glóbus je hlavní cena pro nejlepší film soutěžní sekce.\n\n\n\n\n"}
{"id": "25749", "url": "https://cs.wikipedia.org/wiki?curid=25749", "title": "Kyselina bromná", "text": "Kyselina bromná\n\nKyselina bromná (HBrO) je jednou ze čtyř kyslíkatých kyselin bromu. Její vzorec je HBrO. Brom má v kyselině bromné oxidační číslo Br.\n\nKyselina bromná je známa jen ve velmi zředěných roztocích. Je velmi nestálá. Lze ji připravit podobně jako kyselinu chlornou. Soli kyseliny bromné jsou stejně jako samotná kyselina nestálé. Nazývají se bromnany. Rozkladem bromnanů se připravují bromičnany:\n\n"}
{"id": "25760", "url": "https://cs.wikipedia.org/wiki?curid=25760", "title": "Nit", "text": "Nit\n\nNit je souhrnný pojem pro jednoduché nebo skané příze, který se používá pro obecné vyjádření jejich vnějšího tvaru\n\nPro rozlišení výrazu nit a příze platí tato definice jen omezeně. Původně (asi do 14. století) byla obě slova absolutní synonyma.\nV 21. století se v odborném i hovorovém jazyce oba výrazy často zaměňují (jsou nadále synonymní), pro některé případy nebo situace se však používá jen jedna z obou variant. Pro „správné“ použití není známá žádná norma nebo pravidlo. \nAktuální poměry (nebo trendy) je možné odvodit jen z porovnání praktických příkladů, které se dají případně shrnout do určitých skupin.\n\nDruhy textilií, které se (zpravidla) označují: \n\nJen jako nit\n\n\nJen jako příze se označují textilie s přívlastkem\n\n\n\"Výjimka\" (pouze v češtině): šicí nit (v jiných jazycích: příze na šití)\n\nOba pojmy se dají použít v závislosti na záměru nebo posouzení uživatele:\n\nNapř.: viz \"hořejší snímek\", \"soukání nití...brzdění a čištění příze (soukaných nití)\", \"průměr nití...s efektivním průměrem příze\", „kontrole příze...na probíhající niti\n\nPodle různých kriterií (technologický postup, materiálové složení atd.) jsou niťárenské výrobky označovány obecně jako\n\n\n"}
{"id": "25762", "url": "https://cs.wikipedia.org/wiki?curid=25762", "title": "Lidové noviny", "text": "Lidové noviny\n\nLidové noviny (od 2.4.1939 s podnázvem List národního souručenství; od 14.3.1942 opět bez podnázvu; následně v letech 1945-1948 pod názvem \"Svobodné noviny\"), jsou deník založený v roce 1893 v Brně novinářem a politikem Adolfem Stránským, v němž pravidelně publikovala řada známých českých spisovatelů. Staly se nástupcem \"Moravských listů\" vycházejících od roku 1889 a přejmenovaných na \"Lidové noviny\" na popud T. G. Masaryka. Do 2. světové války tento deník požíval vysoké vážnosti. Protože vycházel i za války, muselo být jeho jméno po osvobození změněno na \"Svobodné noviny\" (návrat k původnímu názvu od 9. května 1948). Po komunistickém převratu v roce 1948 bylo vydávání tohoto deníku nakonec v roce 1952 zastaveno. V roce 1987 bylo vydávání obnoveno ilegálně a od roku 1990 legálně.\n\nLidové noviny se od počátku věnovaly zahraniční politice a kultuře. Jako první u nás uveřejňovaly politickou karikaturu. Do okruhu jejich přispěvatelů a redaktorů patřili Karel Čapek, Josef Čapek, Eduard Bass, Karel Poláček, Edvard Valenta, Rudolf Těsnohlídek, Jiří Mahen, Jan Drda, Václav Řezáč, ale i prezidenti Tomáš Garrigue Masaryk a Edvard Beneš.\n\nV roce 1987 tento titul obnovila skupina disidentů, kteří se rozhodli vytvářet nezávislé noviny. S počátky novodobého vydávání těchto novin jsou spojeni lidé jako Jiří Ruml, Jiří Dienstbier a Ladislav Hejdánek. Jejich cílem bylo noviny oficiálně zaregistrovat a vydávat jako měsíčník. Na podzim 1987 vyšla dvě nultá čísla, první číslo vyšlo v lednu 1988. Protože se noviny nedařilo až do listopadu 1989 oficiálně zaregistrovat, museli je tvůrci šířit jako samizdat. Na jaře 1990 začaly Lidové noviny vycházet jako deník. O několik let později byly sloučeny se zanikající \"Lidovou demokracií\" (deník Československé strany lidové), od které převzaly modrou barvu titulu.\n\nDeník patřil do roku 2013 do koncernu \"Rheinisch-Bergische Druckerei- und Verlagsgesellschaft\", vydavatele deníku \"Rheinische Post\", který v České republice rovněž vydával deník \"Mladá fronta DNES\". V roce 2013 koupil vydavatelství Andrej Babiš, resp. jeho koncern Agrofert.\n\nHistoricky první číslo vyšlo v Brně 16. prosince 1893. Noviny vznikly spojením olomouckého časopisu \"Pozor\" a brněnských \"Moravských listů\", jejichž zakladatel Adolf Stránský sloučení inicioval. První redakce LN s šéfredaktorem Emilem Čermákem dosáhla nákladu asi 6 000 výtisků. V roce 1898 se Adolf Stránský stal výhradním majitelem deníku. Aby snížil náklady, založil v roce 1903 Lidovou tiskárnu, o čtyři roky později opatřil v Brně novinám i tiskárně sídlo v jednom domě.\n\nNa významné modernizaci novin se podílel Arnošt Heinrich, kterého Stránský v roce 1904 přijal. Začal tím, že prosadil ranní vydání. Do roku 1905 LN vycházely až odpoledne a zpravodajství tak nebylo aktuální. Ranní vydání mělo místo úvodníku fotografii, nechyběla „senzace“, soudní síň. Z raníku se stal od roku 1909 hlavní list.\n\nHeinrichovy představy upoutaly pozornost řady literátů, kteří začali do novin přispívat. Patřili mezi ně: Viktor Dyk, Karel Toman, Antonín Sova, S. K. Neumann, Fráňa Šrámek, Jiří Mahen, František Gellner, Rudolf Těsnohlídek a další.\n\nDůležitým krokem bylo vyslání Karla Z. Klímy jako parlamentního zpravodaje do Vídně v roce 1907. Prestiž LN rostla a s ní i Stránského politický vliv. Společně s Heinrichem se podílel na státním převratu v Brně a vyhlášení Československé republiky, oba se stali poslanci revolučního Národního shromáždění a Stránský také ministrem obchodu.\n\nS obdobím meziválečného Československa je spojována i nejslavnější éra Lidových novin. Změnilo se hlavní politické centrum: už nikoli Vídeň, ale Praha. Zde také LN v roce 1920 otevřely svou filiálku. Další následovaly v Plzni, Českých Budějovicích, Liberci, Znojmě, Českém Těšíně, Ostravě, Olomouci, Jihlavě, Bratislavě, Košicích a Užhorodě. LN také investovaly nemalé prostředky do zahraničních zpravodajů.\n\nV roce 1936 koupil Jaroslav Stránský (syn zakladatele Adolfa Stránského) Topičovo nakladatelství v Praze na Národní třídě a usídlil zde svůj tiskový podnik včetně redakce. Taková adresa byla vizitkou úspěchu: v roce 1937 se zvedl náklad ve všední den na 44 000 výtisků, přičemž odpoledník měl ještě téměř o dvacet tisíc více.\n\nS novými rubrikami a přílohami se rozšiřovala redakce a přibývali její spolupracovníci. Mezi nimi také Karel Čapek. Jazyk \"Lidových novin\" spěl ke zkratce a jednoduchosti. To se projevilo i v práci s obrazem, fotografií, ale především kresbou a karikaturou. Mezi kreslíře, kteří do Lidovek uložili své vidění aktuality, patřili Hugo Boettinger, Eduard Milén, Zdeněk Kratochvíl, Stanislav Lolek, Ondřej Sekora a samozřejmě Josef Čapek. V roce 1924 se Ferdinand Peroutka stal hlavním úvodníkářem \"Lidových novin\".\n\nPo dobu existence první Československé republiky sloužily \"Lidové noviny\" jako orgán Hradu, tedy prezidentů T. G. Masaryka a po něm i Edvarda Beneše. Je tedy pochopitelné, že jejich porážka byla do značné míry chápána také jako neúspěch tohoto listu.\n\nLN se v době po Mnichově snažily dodávat sil a odvahy čtenářům. Jako rozhodný zastánce Benešovy a Masarykovy politiky na stránkách LN vystupoval Karel Čapek, na něhož druhorepublikoví politici a publicisté ostře útočili, což patrně přispělo k Čapkově předčasnému úmrtí o Vánocích 1938.\n\nPo okupaci v březnu 1939 se situace \"Lidových novin\" podstatně změnila. Do tiskových podniků Jaroslava Stránského byla dosazena říšská správa. V celé zemi byla zavedena nejtužší cenzura a každá snaha o sdělování pravdy byla krajně nebezpečná. Šéfredaktor Karel Z. Klíma byl nucen v červnu 1941 na nátlak nacistů odejít. Jeho nástupcem se stal Leopold Zeman, který bez nejmenších zábran s Němci kolaboroval. Klímu počátkem srpna 1942 zatklo gestapo a 23. srpna 1942 byl v Terezíně popraven.\n\nZatčen byl i Josef Čapek, pro nějž si gestapo přišlo v září 1939, zemřel v závěru války během pochodu smrti. Na podzim 1939 Němci zatkli rovněž Ferdinanda Peroutku; až do roku 1945 byl vězněn v koncentračních táborech Dachau a Buchenwald. Němci zatkli i Karla Poláčka, kterého deportovali do Terezína a odtud do Osvětimi, kde 19. října 1944 zahynul.\n\nTvůrci Lidových novin – jak ti, kteří odešli do exilu, kde se zapojili do zahraničního odboje, tak ti, kteří zůstali v okupované vlasti – se ani v době, kdy nemohli psát svobodně, nezpronevěřili svému krédu a přesvědčení a ve své většině ze všech sil bojovali za obnovení svobody svého národa a demokracie.\n\nPorážka Němců se odrážela i na stránkách Lidových novin, které řídil kolaborant Leopold Zeman. Od února 1945 vycházely noviny jen na jednom listu a plné zpráv o potížích, do kterých se dostali nacisté. 17. dubna 1945 vyšly \"Lidové noviny\" naposledy. To už ale byla větší část Československa svobodná a blížil se konec 2. světové války v Evropě.\n\nDo Pražského povstání se zapojili i novináři. Vznikaly revoluční výbory, které zajišťovaly výrobu necenzurovaných novin. 9. května 1945 založil poslední žijící předválečný šéfredaktor Eduard Bass se svými kolegy Národní výbor Lidových novin a okamžitě se pustili do přípravy jejich vydávání.\n\nZ nového rozhodnutí vlády ale nesměly vycházet noviny, které sloužily okupantům. Toto stanovisko potvrdil v červnu 1945 také prezident Edvard Beneš. Lidové noviny na to doplatily jako první. Vycházely za okupace a navíc byly majetkem ministra Jaroslava Stránského. Toho využili komunisté a jejich vydávání okamžitě zastavili. Eduardu Bassovi se však podařilo založit Sdružení kulturních organizací, které se vydávání \"Lidových novin\" ujalo. A protože nemohly vycházet pod svým názvem, zrodily se \"Svobodné noviny\".\n\nPrvní číslo vyšlo 23. května 1945 a mělo čtyři strany. Od začátku dělalo vedení redakce vše pro to, aby každému došlo, že jde o \"Lidové noviny\". Situace v LN se změnila v srpnu 1945, kdy z vedení odešel Eduard Bass a jeho nástupcem se stal Ferdinand Peroutka. Ten se, vzhledem k svým názorům, brzy dostal do konfliktu s komunisty, jejichž tlak postupně rostl. V roce 1947 vydal svou polemiku o tom, kdo vlastně v roce 1945 osvobodil Prahu. \"Lidové noviny\" v té době patří mezi nejprodávanější tituly.\n\nFerdinand Peroutka byl 24. února 1948 sesazen a rudými revolucionáři i vyloučen ze Syndikátu českých spisovatelů. Nahradil jej Jan Drda. Pro LN tím začalo období nesvobody. Ti, kteří byli spojeni s Peroutkou a neemigrovali, většinou končili v komunistických lágrech. \"Lidové noviny\" musely otiskovat ódy na Stalina a Klementa Gottwalda. Jan Drda navíc nadělal svým hospodařením jen desetimilionové dluhy, a kvůli těm také noviny vyšly 8. února 1952 noviny naposled.\n\nZe zasedání výboru Svazu československých spisovatelů v roce 1968 vzešlo usnesení, že se \"Lidové\" noviny budou opět vydávány. Jejich šéfredaktorem byl jmenován Antonín J. Liehm. První číslo mělo vyjít v říjnu 1968. Noviny podporoval z emigrace také Ferdinand Peroutka. Dřív než ale začaly přípravy, přišel 21. srpen 1968 a veškeré naděje na svobodné noviny se rozplynuly.\n\nDva roky před sametovou revolucí usoudili dva z významných signatářů Charty 77 Václav Havel a Ladislav Lis, že je třeba začít vydávat časopis. Takový, který by prolomil okruh chartistů a dostal se „mezi lid“. Jiří Ruml proto navrhl, že by se mohly obnovit \"Lidové noviny\".\n\nPrvní pokus ze září 1987 dopadl špatně, a to jak úpravou i po obsahové stránce. Druhé číslo už dopadlo lépe a další, první řádné lednové číslo z roku 1988, vytvořilo normu pro ta další. Na titulní straně se objevil úvodník Václava Havla s příznačným názvem \"Noviny jako škola\".\n\nŠéfredaktorem se stal Jiří Ruml, jako redaktor působil Rudolf Zeman, do novin přispívali jak chartisté (Václav Havel, Jiří Dienstbier, Luboš Dobrovský, Ladislav Hejdánek, Zdeněk Urbánek), tak i lidé z tzv. šedé zóny, avšak většinou pod pseudonymy (Jiří Černý, Jan Lukeš, Vladimír Hanzel, Jan Rejžek, Pavel Rychetský, Rita Klímová, Václav Klaus st., Miloš Zeman…). Techniku měli na starosti Vladimír Mlynář a Jan Dobrovský.\n\nOd počátku své existence samizdatové \"Lidové noviny\" opakovaně žádaly o oficiální registraci, ta jim však až do pádu komunistického režimu nebyla udělena. Jiří Ruml byl zatčen po prvním vydání novin, to však nepřerušilo jejich vydávání. Už od prvních čísel vzbudily \"Lidové noviny\" zájem v zahraničí. Zmiňovaly se o nich \"New York Times\", francouzský \"Le Monde\" jim dokonce věnoval celou stranu s výňatky. Pravidelně o nich referoval Hlas Ameriky, Svobodná Evropa a česká redakce BBC.\n\nNejvětším problémem tzv. Lidovek ale zůstávala výroba a distribuce. Vždy po uzávěrce čísla, což bylo mezi dvanáctým a dvacátým dnem každého měsíce, vyvíjela StB čilou aktivitu. Po schválení a zkorigování rukopisů vstupovali do hry Vladimír Mlynář a Jan Dobrovský. Jen oni dva a Jan Ruml věděli, kde se číslo „zlomí“ a vytiskne.\n\nRedakce samizdatových LN vyrobila tak 350 kusů měsíčně. Lidé toto množství zvýšili asi na 10 tisíc. Pak ale v září 1989 Jiřího Rumla spolu s jeho zástupcem Rudolfem Zemanem zatkla StB a uvěznila v Ruzyňské věznici a zabavila říjnové číslo připravené k rozmnožení, přesto se toto vydání podařilo Janu Rumlovi zrekonstruovat a vydat. Lidovky ale už byly zaběhané a fungovaly samostatně. Vyšlo říjnové číslo, následovalo listopadové, pak dvě zvláštní vydání o polistopadových událostech a v prosinci vyšly Lidovky tiskem už v půlmilionovém nákladu. V lednu následujícího roku se pak LN začaly objevovat dvakrát týdně a 2. dubna 1990 vyšlo první deníkové číslo obnovených \"Lidových novin\".\n\nPrvní legální číslo obnoveného deníku Lidové noviny vyšlo 2. dubna 1990. V čele redakce stál až do června 1990 Jiří Ruml. LN získaly oficiální registraci a mohly se prodávat běžně na stáncích, řešily ale problém s vybavením redakce a distribucí. Na rozdíl od fungujících deníků totiž postrádaly technické zázemí a praxi zkušených deníkářů. Redaktoři neměli pořádné telefony, archiv ani slušnou tiskárnu.\n\nO tři roky později rozhodla valná hromada Lidové noviny, a. s., o odprodeji 51 procent svých akcií nizozemské společnosti Ringier Taurus, dceřiné společnosti švýcarského vydavatelského koncernu Ringier.\n\nV červenci 1994 převzaly \"Lidové noviny\" křesťanskodemokratický deník \"Lidová demokracie\". To vedlo k výraznému zvýšení počtu předplatitelů. Při té příležitosti se na titulní straně objevila poprvé modrá barva.\n\nPostupem doby změnily \"Lidové noviny\", stejně jako ostatní deníky, svou tvář. Jako příloha LN začal na konci roku 1996 vycházet pravidelný páteční magazín, nejdříve jako \"Magazín Lidových novin\" a \"později jako Pátek\".\n\nV září 1998 získala většinový podíl v Lidových novinách společnost Pressinvest a. s. (IČ 43002331), kterou vlastnila německá vydavatelská firma Rheinisch Bergische Verlagsgesellschaft (RBVG). Od 1. ledna 2010 se stala vydavatelem Lidových novin (a také deníku MF Dnes) společnost MAFRA a. s., vlastněná rovněž RBVG . (Společnost Pressinvest a. s. byla ke dni 1. ledna 2013 zrušena likvidací.)\n\n\"Lidové noviny\" prošly modernizací. V roce 2001 se poprvé objevily celé v barvě. Přišly také se svou internetovou verzí na adrese www.lidovky.cz a nasadily moderní redakční systém.\n\nV roce 2010 online magazín Lidovky.cz získal v soutěži Křišťálová Lupa 9. místo v kategorii média – všeobecná.\n\nDne 26. června 2013 byla společnost MAFRA koupena od RBVG skupinou Agrofert Holding, kterou vlastní Andrej Babiš; Úřad pro ochranu hospodářské soutěže (antimonopolní úřad) tuto akvizici povolil v srpnu 2013. Babiš v době nákupu prohlásil, že přísahá na zdraví svých dětí a vnoučat, že nikdy do práce svých médií nezasáhne.\n\nV září 2018 Lidové noviny publikovaly zprávu citující údajnou lékařku Taťjanu Horákovou z fiktivní charitativní organizace, jež podporovala postoj předsedy vlády Andreje Babiše k návrhu europoslankyně Šojdrové, která navrhovala přijmout 50 syrských dětí z uprchlického tábora v Řecku. Babiš text údajně podstrčil redakci prostřednictvím své sekretářky a článek s vědomím šéfredaktora vyšel příštího rána. Jako reakci na tuto kauzu odešlo z deníku několik novinářů včetně Petry Procházkové, která prohlásila, že ji deník již nedokáže ochránit před vlivem premiéra Andreje Babiše, který skrz skupinu MAFRA noviny vlastní. Zároveň věc označila jako podvod na čtenáře. Samotný článek byl následně ze serveru Lidovky.cz stažen.\n\n\nVe svém „rodném městě“ Brně sídlila redakce Lidových novin nejprve v domě na Van der Strassově ulici. Později se sídlem deníku stal na dlouhá léta dům číslo popisné 6 na brněnské Rudolfově, později České ulici.\n\nPražská redakce Lidovek vznikla v roce 1920 a sídlila ve Štěpánské ulici. V roce 1936 koupil dědic LN Jaroslav Stránský Topičovo nakladatelství v Praze i s budovou na Národní třídě číslo 9, která se stala hlavním sídlem Lidových novin. Na tuto adresu se přestěhovaly obnovené Lidové noviny o čtyřicet let později. Předtím, od roku 1990, se noviny usadily v domě na rohu Václavského náměstí a Opletalovy ulice.\n\nStěhování na pražský Žižkov, do domu na Žerotínově ulici čp. 38, přišlo v roce 1996. Zde sídlily Lidové noviny, vlastněné v té době švýcarskou společností Ringier, až do roku 1999.\n\nV devětadevadesátém pronajímá vydavatelství Lidových novin podporované düsseldorfským majoritním akcionářem zrekonstruovaný objekt v Pobřežní ulici v pražském Karlíně. Zde redakce sídlí až do srpna 2002, kdy Karlín zasáhla povodňová vlna stoleté záplavy.\n\nPo krátkém azylu poblíž tiskárny v Malešicích se redakce LN v srpnu 2002 stěhuje do domu v sousedství České národní banky v Senovážné ulici 4 mezi Senovážným náměstím a Hybernskou.\n\nV listopadu 2004 se redakce LN přestěhovala do nové moderní budovy Anděl Media Centrum na pražském Smíchově v ulici Karla Engliše.\n\nMoravská redakce sídlila po obnovení deníku v 90. letech v Opletalově ulici v Brně, později se přestěhovala na Moravské náměstí 13. V letech 2005 až 2014 sídlila v Brně v České ulici 19, symbolicky několik desítek metrů od historického působiště listu. Provoz ukončila k 30. dubnu 2014, kdy působení v LN po devíti letech ukončil poslední brněnský redaktor Miloš Šenkýř.\n\nLidové noviny nabízí pravidelné přílohy a magazíny:\n\n\n"}
{"id": "25764", "url": "https://cs.wikipedia.org/wiki?curid=25764", "title": "Walter Jon Williams", "text": "Walter Jon Williams\n\nWalter Jon Williams (* 15. října 1953, Duluth, Minnesota) je americký spisovatel science fiction, známý hlavně svými pracemi z oblasti kyberpunku. Je autorem více než dvaceti románů a několika filmových a televizních scénářů. Ne všechna jeho tvorba spadá mezi fantastické žánry, napsal také několik historických románů. Bakalářský titul získal v roce 1975 na Univerzitě v Novém Mexiku, kde žije se svou ženou Kathy.\n\n\n\nSérie historických románů publikovaných pod jménem Jon Williams.\n"}
{"id": "25775", "url": "https://cs.wikipedia.org/wiki?curid=25775", "title": "Pravděpodobnost", "text": "Pravděpodobnost\n\nPravděpodobnost náhodného jevu je číslo, které je mírou (poměrem) očekávatelnosti výskytu určitého jevu. Náhodným jevem rozumíme opakovatelnou činnost (tj. máme \"konečný počet pokusů\") prováděnou za stejných (nebo přibližně stejných) podmínek, jejíž výsledek je nejistý a závisí na náhodě (\"výsledky jsou stejně možné\" a zároveň \"výsledky nemohou nastat současně\"). Příklady mohou být například házení kostkou nebo losování loterie.\n\nPravděpodobnost události obecně vyjadřujeme reálným číslem od 0 do 1. Událost, která nemůže nastat, má pravděpodobnost 0 (\"nemožný jev\"), a naopak událost, která nastane vždy, má pravděpodobnost 1 (\"jistý jev\"). Číselné vyjádření pravděpodobnosti P jevu A je poměrem všech příznivých událostí (\"m\") ku celkovému počtu všech možných událostí (\"n\"), tj. formula_1). Pravděpodobnost lze uvádět v procentech, tedy setinách klasického vyjádření.\n\nMatematizací pojmu pravděpodobnost se ve své korespondenci zabývali Pierre de Fermat a Blaise Pascal (1654), a to zejména v kontextu hazardních her a kombinatorických problémů. Základy pravděpodobnosti jako matematické discipliny poté dále rozvinuli Christian Huygens, Abraham de Moivre a zejména Jacob Bernoulli.\n\nZdaleka nejvýznamnějším a dodnes inspirativním klasikem teorie pravděpodobnosti byl však Pierre-Simon Laplace. Ve svém monumentálním díle o teorii pravděpodobnosti (\"Théorie analytique des probabilités\") nejen že systematizoval veškeré poznání svých předchůdců, ale dalekosáhle je rozpracoval i aplikoval na téměř všechny oblasti tehdejšího vědeckého poznání – od fyziky až po sociální vědy. V pojetí Laplace představuje pravděpodobnost nástroj pro popis všech problémů s neúplnou vstupní informací. Přínosů Laplace pro teorii pravděpodobnosti je tolik, že ani jejich základní výčet zde není možný. Mimo jiné (znovu)objevil jednu z klíčových formulí teorie pravděpodobnosti, známou dnes jako Bayesův teorém, který navíc zobecnil pro situace s obecnou apriorní informací. Na řešení konkrétního astronomického problému – určení přibližné hmotnosti Saturnu – ukázal Laplace užití pravděpodobnosti na oblast jevů, pro které opakovaný či hromadný výskyt nemá smysl. Viz též Bayesovská teorie pravděpodobnosti. Jako předobraz metody maximální entropie odvodil Laplace rozložení chyb (v podstatě Gaussovu křivku) pro některé konkrétní experimenty. Populárně stylizovaným úvodem k jeho hlavnímu pravděpodobnostnímu dílu byla jeho „filosofická“ esej o pravděpodobnosti. Tento úvod byl sice mnohem rozšířenější a čtivější, než jeho dílo hlavní, vedl však též k různým zkresleným představám a mýtům o Laplaceově pravděpodobnostním odkazu. V hlavním Laplaceově pravděpodobnostním díle dominuje jím vynalezená (a pro pravděpodobnost velmi významná) \"metoda vytvořujících funkcí\".\n\nLaplace pozvedl teorii pravděpodobnosti na úroveň, která pak celé století po jeho smrti nebyla překonána. Novější vývoj sledoval dvě hlavní linie: jedna z nich se zabývala zejména pravděpodobností v kontextu tzv. hromadných jevů a fakticky vedla k výrazně zúženému a v podstatě statistickému pojetí pojmu pravděpodobnosti (tzv. „frekvencionistická“ škola, jejímž hlavním propagátorem byl R. von Mises). Druhá vývojová linie je charakterizovaná zejména pracemi vědců jako byli Kolmogorov (zejména matematika) a Jaynes (zejména fyzika), které zachovávají obecnost a ducha Laplaceova „bayesovského“ pojetí pravděpodobnosti, staví je však na modernější základy. V pracích Kolmogorova figuruje pravděpodobnost jako teorie normované míry, v pracích Jaynese je interpretována pravděpodobnost jako zobecněná logika. Obě tato pojetí jsou do značné míry ekvivalentní. Unikátnost pravidel teorie pravděpodobnosti, která představovala dlouho otevřenou otázku v základech teorie, značně ujasnili R. T. Cox a E. T. Jaynes. Souběžně ve 20. století došlo k „pravděpodobnostní revoluci“ ve fyzice, zejména v kontextu oblastí jako statistická fyzika, kvantová mechanika, teorie chaosu, informační fyzika, atd. Rozvoj poznatků o teorii pravděpodobnosti tak stále není ani zdaleka uzavřen.\n\nMnožinu všech možných výsledků pokusu (experimentu) značíme formula_2. Jednotlivé možné výsledky pokusu značíme formula_3. Podmnožiny množiny formula_2 se nazývají \"(náhodné) jevy\".\n\nNechť náhodný pokus splňuje předpoklady:\n\nPravděpodobností jevu \"A\" pak nazveme číslo formula_1, kde formula_6 je počet všech výsledků náhodného pokusu a formula_7 je počet výsledků příznivých jevu \"A\"; formula_8, formula_9.\n\n\"Diskuse\": Je zapotřebí zdůraznit, že Laplace uvedenou definici předložil jen jako jednoduchý a názorný \"zvláštní případ\" pro výpočet hodnoty pravděpodobnosti. Mnoho Laplaceových následovníků chybně usuzovalo, že Laplace chápal pravděpodobnost jen pro uvedené zjednodušení. To je však hrubý omyl. Naopak, Laplace předkládá ve svém díle i nástroje pro mnohem obecnější situaci. Například takové, které vyžadují úplnou formu součinového pravidla (de facto Bayesův teorém) a nevyžadují tudíž předpoklad, že všechny výsledky jsou apriori stejně možné. Anebo pro situace, které neumožňují mnohonásobné opakování experimentu ve statisticky stabilních podmínkách. Viz např. Laplaceův problém stanovení pravděpodobné hmotnosti Saturnu. Laplaceovo pojetí pravděpodobnosti je bayesovské – jako zobecnění logiky pro úlohy s neúplnou informací.\n\nPravděpodobnost je míra očekávání toho, že nastane nějaký jev, měřená na škále od nuly (jistota, že jev nenastane) do jedné (jistota, že jev nastane) tak, aby číselná vyjádření pravděpodobnosti vyhovovala zákonům logiky a obvyklým rovnostem teorie pravděpodobnosti. Existují v zásadě dvě možné bayesovské interpretace pravděpodobnosti:\n\n\"Diskuse\": I když své jméno nese podle Thomase Bayese, byl zakladatelem tohoto proudu pravděpodobnostního myšlení až Pierre-Simon Laplace. V první polovině dvacátého století bylo toto chápání pravděpodobnosti zatlačeno do pozadí jako příliš subjektivní, ale zájem o ně opět postupně narůstal, když se ukázalo jako výhodné v řadě situací, kdy je opačné (frekventistické) pojetí méně praktické nebo ho nelze přímočaře aplikovat.\n\nOpakujme náhodný pokus formula_10-krát, přičemž předpokládejme, že výskyt náhodného jevu formula_11 pozorujeme v formula_12 případech. Číslo formula_12 se nazývá \"četností jevu\" formula_11. Poměr formula_15 se pak označuje jako \"poměrná či relativní četnost jevu\" formula_11. Jestliže se s rostoucím formula_10, tedy se zvyšováním počtu opakování pokusu, relativní četnost formula_15 blíží nějakému číslu, pak toto číslo můžeme považovat za pravděpodobnost daného jevu.\n\n\"Diskuse\": Statistickou definici pravděpodobnosti označujeme též jako \"frekvencionistickou\". Při velkém počtu pokusů se \"za jistých předpokladů\" bude relativní četnost blížit pravděpodobnosti daného jevu. Musí však platit, že statistický experiment probíhá ve \"statisticky ustálených podmínkách\". Dále je zřejmé, že statistickou definici nelze dobře použít, pokud jev není opakovatelný. Klasickou i statistickou definicí tak získáme stejnou hodnotu pravděpodobnosti jen za poměrně silných (i když v praxi dosti častých) předpokladů.\n\nDalším příkladem definice pravděpodobnosti může být tzv. \"geometrická definice\". Zde je definice pravděpodobnosti založena na porovnání objemů, ploch či délek geometrických útvarů. Uvažujme např. dvojrozměrnou situaci. Podle geometrické definice je pak pravděpodobnost jevu formula_11 určena jako formula_20, kde formula_21 je obsah plochy (představující např. všechny možné výsledky náhodného pokusu) a formula_3 je celkový obsah plochy (která např. představuje výsledky, při nichž dojde k výskytu jevu formula_11).\n\n\"Diskuse\": Také geometrická definice v uvedené formě vychází z předpokladu, že všechny výsledky náhodného pokusu jsou stejně pravděpodobné (obecněji – že všechny elementy uvažovaného geometrického objektu mají „stejnou váhu“). S pomocí součinového pravidla (Bayesova teorému) ji lze snadno zobecnit i na situace s libovolným apriorním rozdělením pravděpodobností (různou váhou elementů geometrického objektu). Geometrickou definici pravděpodobnosti tedy není nutné svazovat s nějakými opakovanými náhodnými pokusy. Geometrická definice v uvedené zjednodušené podobě je přirozeným východiskem pro definici pravděpodobnosti jako určité \"normované míry\", popsané axiomaticky jazykem teorie množin (Kolmogorovova definice).\n\nPřiřazení pravděpodobnosti náhodnému jevu popisuje Kolmogorovova axiomatická definice pravděpodobnosti z roku 1933.\nJe-li formula_2 neprázdná množina a formula_21 je σ algebra náhodných jevů definovaných na formula_2, pak pravděpodobností se nazývá reálná funkce formula_27 definovaná na formula_21, která pro formula_29 a formula_30 splňuje\n\nZ uvedených axiomů vyplývá následující:\n\nKolmogorova definice je dostatečně obecná, neboť funkce formula_49 může představovat míru na dané σ-algebře. Předchozí definice pak představují pouze speciální případy axiomatické definice. V praxi se však při výpočtu pravděpodobnosti často využívají.\n\n\nPodmíněnou pravděpodobností formula_56 jevu formula_11 rozumíme pravděpodobnost výskytu jevu formula_11 za předpokladu, že se vyskytl jev formula_41, přičemž formula_60.\nPokud naopak předpoklad vypustíme, hovoříme o \"nepodmíněné pravděpodobnosti\" formula_27 jevu formula_11.\n\nPodmíněnou pravděpodobnost jevu formula_11 lze vyjádřit jako\n\nMáme-li náhodné jevy formula_65, pak pravděpodobnost jejich průniku je\n\nSpeciálním případem tohoto vztahu je pravděpodobnost průniku dvou jevů formula_67, tedy pravděpodobnost, že jevy formula_67 nastanou současně. Podle tohoto vztahu je tato pravděpodobnost rovna součinu pravděpodobnosti jednoho jevu a podmíněné pravděpodobnosti jevu druhého, tzn.\n\nŘekneme, že jevy formula_11 a formula_41 jsou \"nezávislé\", pokud pravděpodobnost jevu formula_11 nezávisí na výskytu jevu formula_41, tj. formula_74; definice s prohozenými jevy formula_11 a formula_41 je ekvivalentní. Podle vztahu pro podmíněnou pravděpodobnost tedy platí\n\nUvedené tvrzení lze obrátit, tzn. jestliže platí formula_78, pak jsou jevy formula_79 nezávislé.\n\nPodobně řekneme o jevech formula_65, že jsou \"(navzájem) nezávislé\" právě tehdy, když pro každou podmnožinu formula_81 platí\nVšimněme si, že uvedená rovnost musí platit nejen pro průnik všech zmíněných jevů, ale také každé jejich podskupiny. Taková nezávislost bývá označována jako \"skupinová nezávislost jevů\". Každý jev je totiž nezávislý nejen na ostatních jevech, ale je také nezávislý na (libovolných) průnicích ostatních jevů. \"Nezávislost jevů po dvou\" je typ nezávislosti, kdy každý jev je nezávislý na ostatních jevech, nemusí však být nezávislý na průnicích jiných jevů.\n\nMějme čtyři krabice, přičemž každá krabice má víko a uvnitř je koule. První krabice je bílá, uvnitř je bílá koule a víko krabice je také bílé. Druhá krabice je bílá, uvnitř je černá koule a víko je také černé. Třetí krabice je černá, uvnitř je černá koule a víko je bílé. Poslední krabice je černá, uvnitř je bílá koule a víko je černé.\n\nZa náhodný jev formula_11 budeme považovat, že \"náhodně vybraná krabice je černá\", za jev formula_41 vezmeme, že \"náhodně vybraná krabice obsahuje černou kouli\", a jevem formula_85 bude, že \"náhodně vybraná krabice má černé víko\".\n\nZ předchozího lze zjistit\n\nPro současný výskyt dvojic jevů platí\n\nVzhledem k tomu, že neexistuje žádná černá krabice s černou koulí a černým víkem, bude\n\nJe tedy vidět, že náhodné jevy formula_89 jsou \"po dvou nezávislé\", avšak nejsou \"(navzájem) nezávislé\".\n\nJestliže jevy formula_90 tvoří úplný systém jevů, pak pravděpodobnost libovolného jevu formula_11 lze určit pomocí tzv. \"vzorce úplné pravděpodobnosti\"\n\nMějme úplný systém jevů formula_90. Jestliže je výsledkem náhodného pokusu jev formula_11, pak k určení podmíněné pravděpodobnosti jevu formula_95 vzhledem k jevu formula_11 použijeme \"Bayesův vzorec\", který zapisujeme\npro formula_98.\n\nRozdělení pravděpodobnosti je funkce, která přiřazuje pravděpodobnosti událostem nebo tvrzením. Pro každou sadu událostí existuje mnoho způsobů, jak přiřadit pravděpodobnost, takže výběr rozdělení odpovídá různým předpokladům o události.\n\nExistuje několik způsobů, jak vyjádřit rozdělení pravděpodobnosti. Nejobvyklejší je uvést hustotu rozdělení pravděpodobnosti; samotná pravděpodobnost jevu se pak získá integrací funkce hustoty. Distribuční funkci lze také uvést přímo.\n\nRozdělení pravděpodobnosti nazveme diskrétní, pokud je definováno na spočetné, diskrétní množině, jako je podmnožina celých čísel. O spojitém rozdělení mluvíme v případě, že existuje spojitá distribuční funkce, např. polynomická nebo exponenciální. Většina rozdělení, které mají praktické využití, jsou buď diskrétní nebo spojité, ale existují i rozdělení, která nespadají do žádné z těchto dvou kategorií.\n\nDůležitá diskrétní rozdělení jsou například jednoduché rozdělení, Poissonovo, binomické, negativní binomické a Maxwellovo–Boltzmannovo. Mezi důležitá spojitá rozdělení patří normální rozdělení, rozdělení gama, Studentovo rozdělení a exponenciální rozdělení.\n\nNáhodné veličiny jsou proměnné, jejichž hodnoty při konstantních podmínkách závisí na náhodě, přičemž každá z těchto hodnot vystupuje s určitou pravděpodobností. Náhodné veličiny mohou být diskrétní nebo spojité a odpovídá jim diskrétní nebo spojitá distribuční funkce.\n\nTato funkce je monotónní, neklesající, má nejvýše spočetně mnoho bodů nespojitosti a je spojitá zleva.\n\nDiskrétní distribuční funkce je určena náhodnou veličinou, která je diskrétní, tedy může nabývat jen konečně mnoha hodnot x. Hodnoty x jsou body nespojitosti a příslušné pravděpodobnosti jsou skoky disktribuční funkce v těchto bodech.\n\nformula_100\npro formula_101.\n\nSpojité náhodné veličině odpovídá spojitá distribuční funkce.\n\nformula_102\n\nkde \"f(x)\" je funkce hustoty pravděpodobnosti.\n\n"}
{"id": "25779", "url": "https://cs.wikipedia.org/wiki?curid=25779", "title": "Flájská hornatina", "text": "Flájská hornatina\n\nFlájská hornatina je geomorfologický okrsek Loučenské hornatiny, která patří do Krušných hor. Rozkládá se na území okresů Most a Teplice. Na západě sousedí s Novoveskou hornatinu, od níž ji odděluje hluboce zaříznuté údolí Bílého potoka. Její východní hranici tvoří Mikulovské údolí. Severní hranice sleduje státní hranice s Německem. Největšími sídly jsou na úpatí Litvínov, Osek a Hrob, výše v horách pak lyžařská střediska Meziboří, Český Jiřetín, Mikulov a Moldava s hraničním přechodem.\n\nVrcholový hřbet má podobu plošiny, která příkře spadá do prostoru Chomutovsko-teplické pánve. Svahová část je rozčleněna potoky v hluboká údolí. Vystupují zde především typické horniny Krušnohorského krystalinika, tj. ruly (ortoruly, pararuly) a horniny flájského žulového porfyru (hlavně v okolí vodní nádrže Fláje v blízkosti hory Loučná).\n\nNejvyšším vrcholem okrsku je Loučná (955,9 m). Dalšími významnými vrcholy jsou:\n\nHlavními vodními toky oblasti jsou Bílý potok se svými četnými přítoky, Flájský potok, na němž je vybudována přehradní nádrž Fláje, a Bouřlivec protékající Mikulovským údolím. Jeho vody se zadržují v Teplické pánvi v nádrži Všechlapy.\n\nVegetaci hornatiny tvoří převážně bučiny na jižních svazích Krušných hor, přirozená vegetace vrcholového hřebenu byla v minulých staletích přeměněna na monokultury smrku. Většina těchto porostů však byla zcela poničena imisemi v druhé polovině 20. století. Lesy tak musely být nahrazeny nepůvodními dřevinami především pak modřínem, smrkem pichlavým, břízami nebo jeřábem. Po roce 1989 dochází v důsledku přísných imisních limitů k zlepšení ovzduší v Podkrušnohoří, a tím i k oživení přírody Krušných hor. Toto zlepšení bylo natolik rapidní, že se uvažuje o postupném zalesňování původními druhy, tj. smrkem ztepilým, bukem lesním a jedlí bělokorou.\n\nNejcennější přírodní části představují rozlehlá rašeliniště (přírodní rezervace Grünwaldské vřesoviště nebo v okolí Flájské přehrady). Další chráněná území v regionu jsou přírodní památky Lomské údolí, Domaslavické údolí a Buky na Bouřňáku a přírodní rezervace Vlčí důl (obsahuje zrušenou přírodní památku Vrása). Velkou část území zahrnuje také přírodní park Loučenská hornatina.\n"}
{"id": "25781", "url": "https://cs.wikipedia.org/wiki?curid=25781", "title": "Instant messaging", "text": "Instant messaging\n\nInstant messaging (zkratka IM), česky také služba pro okamžité zasílání zpráv, je internetová služba, umožňující svým uživatelům sledovat, kteří jejich přátelé jsou právě připojeni, a dle potřeby jim posílat zprávy, chatovat, přeposílat soubory mezi uživateli a i jinak komunikovat. Hlavní výhodou oproti používání např. e-mailu spočívá v principu odesílání a přijímání zpráv v reálném čase. Jinými slovy zpráva je doručena ve velmi krátké době od odeslání (většinou v rámci stovek milisekund).\n\nInstant messaging zrychluje komunikaci a umožňuje snadnou spolupráci mezi více lidmi. Na rozdíl od e-mailu nebo telefonu druhá strana ví, zda je účastník k dispozici či nikoliv. Většina IM systémů umožňuje nastavit \"away message\", tedy zprávu, podle které lze zjistit, zda je uživatel přítomen přímo u svého počítače. Na druhou stranu uživatele nikdo nenutí, aby na zprávy odpovídali ihned. Tímto způsobem se IM komunikace stává méně vyrušující než třeba telefon a to je částečný důvod, proč je tento způsob komunikace stále více oblíben v obchodním prostředí. Instant messaging je ideální pro rychlou výměnu internetových adres, kusů zdrojového kódu a dalších věcí, které se např. v telefonní komunikaci špatně přenášejí.\n\nPrvní IM službou byla síť IRC (Internet Relay Chat), která vznikla v roce 1988. Širokou adopci v netechnické veřejnosti způsobil program ICQ izraelské firmy Mirabilis představený v roce 1996. Díky jeho velmi rychlému růstu se stal hrozbou pro komerční IM síť amerického poskytovatele internetu AOL Instant Messenger, který na to zareagoval zakoupením firmy Mirabilis. Během několika let bylo vyvinuto mnoho alternativních IM klientů (Yahoo Messenger, MSN Messenger, Excite, Ubique, či bezpečnější program Lotus Sametime od firmy IBM), každý s vlastním protokolem (pochopitelně navzájem nekompatibilním). Uživatelé proto museli provozovat několik klientů simultánně. S velkým úspěchem se proto setkaly multiprotokolové klienty jako Digsby, Pidgin (dříve Gaim), Miranda, Trillian, SIM nebo Kopete. S ICQ je také kompatibilní nenáročný ruský klient QIP, který podporuje pouze tuto síť (v nové verzi QIP Infium už podporuje i síť XMPP a XIMMS). Rozdíly mezi protokoly stírá otevřený XMPP protokol pro IM, který dokáže mimo jiné pomocí takzvaných transportů komunikovat i s ostatními sítěmi.\n\nKaždá moderní instant messaging služba poskytuje vlastního klienta buď ve formě samostatného software, nebo ve webovém prostředí. Většinou pak fungují pouze v rámci služby výrobce, přestože mohou podporovat i funkce dalších služeb (například sociální sítě). Existují i univerzální klienti, kteří podporují většinu současných IM služeb a protokolů, z nejznámějších Adium, Empathy, Miranda IM, Pidgin a Trillian.\n\nV roce 2002 představili tvůrci ICQ webovou verzi jejich komunikátoru, která nevyžadovala stažení a instalací žádného softwaru. Později tento krok napodobila společnost Yahoo a někteří poskytovatelé elektronické pošty, kteří rovněž implementovali instant messaging do webového poštovního rozhraní (Google, Yahoo, Hotmail), většinou omezený pouze na zasílání textových zpráv, ačkoli Google nabídl i videhovory. Od roku 2010 pak i možnost volání na klasická telefonní čísla.\n\nMobilní instant messaging (MIM) je služba, která umožňuje přístup k instant messengerům z mobilních zařízení, od standardních telefonů až po zařízení smartphone a tablety (tedy zařízení s operačním systémem například Android, iOS, Windows Phone) a to pomocí samostatných klientů vytvořených zvlášť pro každou platformu a nebo díky takzvané bezklientní platformě, webovému rozhraní. Výhodou webového rozhraní je možnost připojení v podstatě jakéhokoli zařízení z jakékoli sítě bez ohledu na použítý operační systém.\n\nStandardně IM aplikace nabízejí funkce jako přenos dat, uchovávání seznamu uživatelů nebo provozování několik nezávislých konverzací zároveň. Pro malé společnosti (ve firemním využití) jsou tyto funkce dostačující, nicméně velké společnosti vyžadují rovněž spolupráci s dalšími sofistikovanými aplikacemi. Řešení nabízejí podnikové aplikace podporující instant messaging například protokol XMPP, Lotus Sametima, Microsoft Office Communicator a další, které jsou většinou implementovány v jiných podnikových aplikacích.\n\nV minulosti bylo několik pokusů o vytvoření jednotného standardu pro instant messaging: SIP, SIMPLE, APEX, IMPP a XMPP. Většina těchto pokusů ale selhala, a tak největší poskytovatelé služby instant messaging (AOL, Yahoo, Microsoft) i nadále používali vlastní protokoly.\n\nNicméně v září 2003 podepsala agentura Reuters první dohodu o propojení této služby. Ta umožnila uživatelům AIM, ICQ a MSN Messengeru chatovat s uživateli Reuters Messaging a obráceně. Na základě této dohody se Microsoft, Yahoo! a AOL uzavřeli další, která dovolila uživatelům Microsoft Live Communications Server 2005 chatovat s uživateli veřejných, komerčních klientů. Dohoda rovněž stanovila SIP/SIMPLE protokol jako standard pro interoperabilitu a stanovila poplatek za propojení do veřejních IM služeb.\n\nMicrosoft se v roce 2005 samostatně dohodl s Yahoo! o propojení svých IM služeb na základě protokolu SIP/SIMPLE což následovala dohoda Google s AOL o možnosti komunikace uživatelů AIM a ICQ s uživateli Google Talk.\n\nExistují dva způsoby jak propojit několik odlišných protokolů:\nNěkteré přístupy dovolují organizacím vytvořit vlastní privátní instant messaging síť díky možnosti nastavení omezeného připojení k serverům (navíc jsou tyto sítě často za firemním firewallem) a spravováním uživatelských oprávnění. Některé firemní systémy dovolují uživatelům připojení i mimo firemní síť použitím šifrovaného spojení na základě HTTPS protokolu. Obvykle mají tyto firemní řešení několik výhod, například automaticky vygenerovaný seznam uživatelů, vlastní autorizace a lepší zabezpečení a soukromí.\n\nPoskytovatelé IM služeb se ale díky častým změnám v protokolech snažili zabránit připojení multiprotokolových klientů do jejich sítí a tak například tvůrci Trillianu museli často vydávat patche aby se mohli uživatelé připojit do sítí MSN, AOL a Yahoo. Poskytovatelé tyto změny argumentovali formálními dohodami a obavami zabezpečení.\n\nPoužívání vlastních protokolů ale nakonec vedlo k nekompatibilitě a uživatelé neměli možnost komunikovat s uživateli jiných sítí, a bylo nutné mít několik účtů zároveň. To je taky jeden z důvodů vzestupu sociálních sítí, které mají instant messaging jako jednu z funkcí, kde díky použití webového rozhraní tento problém odpadá (například Facebook).\n\nUživatelé často používají zkratky běžných slov nebo výrazů, aby zmenšili nutný počet úhozů k napsání zprávy a tím komunikaci urychlili. Tento jazyk se celosvětově rozšířil, například výraz 'lol', a bývá používán i v osobní, přímé komunikaci.\n\nEmoce jsou často vyjádřeny právě podobnými zkratkami jako LOL (laughing out loud), BRB (be right back) nebo TTYL (talk to you later).\n\nV poslední době se můžeme setkat se snahou o přesnější vyjádření emocí v instant messagingu a přímé výrazy pro emoce, většinou v závorkách se zprávou jako například (eye-roll), (snort), jsou stále populárnější. Je zde také snaha o jakési standardizování konverzace, kdy například znak # značí sarkazmus a *, která znamená opravený překlep z předchozí zprávy.\nAčkoli instant messaging přináší mnoho výhod, společně s nimi přináší i některá rizika, zvlášť při používání na pracovištích. Mezi tyto rizika patří:\n\nCrackeři odjakživa využívali IM sítě pro phishing útoky, zasílání škodlivých URL odkazů a souborů obsahující viry. Nejčastějším způsobem šíření virů bylo zaslání důvěryhodného textu s odkazem na webovou stránku, ze které se po přístupu na ni okamžitě stáhl virus, který se nadále šířil rozesíláním stejné zprávy z odkazem na škodlivý soubor všem lidem uloženým v uživatelském seznamu. Takovýto útok dokázal napadnout desítky tisíc uživatelů během krátké chvíle, vzhledem k tomu, že zasílal zprávy jménem důvěryhodných uživatelů.\n\nIM konverzace rovněž probíhají pouze za pomoci textu, což je dělá zranitelné vůči odposlouchávání. Některé IM klienti rovněž vyžadují otevření UDP portů, což rovněž zvyšuje určité bezpečnostní riziko.\n\nPoužitím instant messagingu na pracovištích vznikají i legislativní rizika v závislosti na zákony a regulace o elektronické komunikaci na pracovišti. Jen v USA existuje přes deset tisíc zákonů a regulaci spojených s elektronickou komunikací a uchováváním záznamů.\n\nMnoho ostatních států má firemní elektronickou komunikaci právně upravenou podobně jako USA. Nejčastější omezení v souvislosti s IM službou na pracovišti je povinnost uchovávat obchodní komunikaci.\n\nVšechny společnosti se musí chránit oproti nevhodnému užití IM jejich zaměstnanci. Neformálnost, bezprostřednost a pocit anonymity často vybízejí ke zneužití IM na pracovišti. Téma nevhodného užití IM zaplnilo titulní strany médií v roce 2006, kdy americký kongresman Mark Foley rezignoval na svůj post když přiznal, že zasílal urážlivé sexuálně tematické zprávy nezletilé osobě, která pracovala v kongresu v rámci programu United States House of Representatives Page, ze svého pracovního počítače v kongresu. Na základě toho media vydaly několik článků ohledně nevhodného užití IM na pracovištích.\n\nVe většině zemích mají společnosti právní odpovědnost zajistit pro své zaměstnance prostředí bez jakéhokoli obtěžování. Za používání firemních počítačů, sítě a softwaru k obtěžování osob nebo k šíření nevhodných zpráv a vtipů odpovídá tedy nejen samotná osoba, ale i společnost. V průzkumu, který provedla společnost Akonix Systems v roce 2007, přiznalo 31% dotázaných, že byli na pracovišti obtěžování přes IM. Společnosti nyní zahrnují instant messaging jako jednu z částí u zásad správného užití, společně s internetem a emailem.\n\nNa začátku nového tisíciletí vznikl nový obor IT zabezpečení a sice poskytování ochrany pro společnosti, které se rozhodly používat IM pro obchodní komunikace. Tito poskytovatelé vytvořili nový software instalovaný ve firemních sítích sloužící pro archivaci, prohledávání obsahu a prohledávání kvůli bezpečnosti veškeré příchozí i odchozí IM komunikace v rámci sítě, fungující podobně jako filtrování elektronické pošty, a to z výše popsaných důvodů.\n\nPoptávka po této službě rapidně s nástupem IM jako prostředkem pro obchodní komunikaci.\n\nSeznam IM klientů s více než 100 miliony aktivních uživatelů\nMezi další populární aktivní IM klienty patří BlackBerry Messenger, ICQ a protokol XMPP.\n"}
{"id": "25794", "url": "https://cs.wikipedia.org/wiki?curid=25794", "title": "Arthur C. Clarke Award", "text": "Arthur C. Clarke Award\n\nArthur C. Clarke Award je britská cena udělovaná nejlepšímu románu žánru science fiction, vydanému v uplynulém roce. Cena byla založena na grantu od Arthura C. Clarka a poprvé byla udělena v roce 1987.\nVítězné dílo vybírá pětičlenná porota, složená ze členů \"British Science Fiction Association\", \"Science Fiction Foundation\" (po dvou členech) a londýnského muzea věd (jeden člen). \nCena se skládá z plakety, tvarované jako knižní zarážka, a šeku. Ten má v librách hodnotu stejnou jako je rok, ve kterém je udělována. V roce 2001 tak byla tato hodnota 2001£.\n\n\n"}
{"id": "25798", "url": "https://cs.wikipedia.org/wiki?curid=25798", "title": "Uhličitan vápenatý", "text": "Uhličitan vápenatý\n\nUhličitan vápenatý (CaCO) je bílá krystalická látka, používá se ke hnojení. Krystalické modifikace použité v infoboxu jsou shodné s mřížkami minerálů pro kalcit (\"1. modifikace\"), aragonit (\"2. modifikace\") a vaterit (\"3. modifikace\").\n\nV přírodě se vyskytuje ve formě vápence. Termickým rozkladem (zahříváním) se uhličitan vápenatý rozkládá za vzniku oxidu vápenatého a oxidu uhličitého:\n\nPopsaný proces probíhá ve vápenkách a bývá označován jako pálení vápna. Pro oxid vápenatý se užívá i název pálené vápno a pro hydroxid vápenatý, který vzniká jeho reakcí s vodou se užívá označení vápno hašené. Hydroxid vápenatý, který je málo rozpustný ve vodě (a jeho rozpustnost ve vodě s rostoucí teplotou na rozdíl od většiny pevných látek klesá) se ve směsi s pískem a vodou používá ve stavebnictví ke spojování cihel a nazývá se malta. Při tuhnutí malty dochází k reakci hydroxidu vápenatého s oxidem uhličitým přítomným ve vzduchu. Dochází ke vzniku uhličitanu vápenatého:\n\nUhličitan vápenatý je prakticky nerozpustný ve vodě. Pokud je ve vodě protékající přes vápencové skály rozpuštěn oxid uhličitý, dochází k přeměně nerozpustného uhličitanu vápenatého na rozpustný hydrogenuhličitan vápenatý:\n\nRoztok hydrogenuhličitanu po malých kapkách dopadá na skálu a pomalu se z něj odpařuje voda a uvolňuje se oxid uhličitý. Při poklesu koncentrace oxidu uhličitého v roztoku dochází k rozkladu hydrogenuhličitanu zpět na uhličitan -reakce probíhá tedy v opačném směru a dochází ke vzniku krápníků:\n\nHydrogenuhličitan vápenatý a hořečnatý způsobují přechodnou tvrdost vody. Tu lze na rozdíl od tvrdosti trvalé (působena sírany obou prvků) odstranit varem. Hydrogenuhličitany se rozkládají a přecházejí na uhličitany.\n\nJe součástí schránek některých živočichů.\n\nVyskytuje se v následujících nerostech a horninách:\n"}
{"id": "25800", "url": "https://cs.wikipedia.org/wiki?curid=25800", "title": "Novoveská hornatina", "text": "Novoveská hornatina\n\nNovoveská hornatina (ve starším členění \"Novoveská vrchovina\") představuje jeden z geomorfologických okrsků Loučenské hornatiny. Tato část Krušných hor se nachází v okrese Most. Na severu je ohraničena státní hranicí s Německem, na západě sleduje hranice linii zhruba ve směru Nová Ves v Horách – vrch Čihadlo – údolí Albrechtického potoka a na východě ji od sousední Flájské hornatiny odděluje Šumenské údolí. Mezi nejvýznamnějšími města a obce patří Litvínov a Horní Jiřetín při úpatí Krušných hor a ve vyšších polohách Nová Ves v Horách, Křížatky, Mníšek s hraničním přechodem a lyžařské středisko Klíny.\n\nVrchovina je charakteristická především velmi prudkým svahem, v němž jsou vyhloubena údolí. K nejvýraznějším z nich patří Hamerské a Mariánské údolí, kterým vede silnice z Horního Jiřetína do Nové Vsi v Horách. Samotná hřebenová partie je plochá, čímž ostře kontrastuje se sousední Rudolickou hornatinou a Flájskou hornatinou. Nadmořská výška celého území dosahuje sotva 800 m, jen výjimečně ji přesahují \"Mračný vrch\" (852,2 m, nejvyšší bod okrsku), \"Kamenec\" (813,7 m), \"Větrný vrch\" (799,8 m), \"Čihadlo\" (792,3 m) nebo \"Jeřabina\" (788 m).\n\nK hlavním tokům oblasti patří hraniční potok Svídnice (na německém území Schweinitz) a Loupnice, na níž byla v letech 1910–1913 vystavena údolní nádrž Janov (též Mostecká přehrada) a dodnes slouží k zásobování pitnou vodou v oblasti Podkrušnohoří. Jinými důležitými toky jsou Jiřetínský potok v Mariánském údolí a Albrechtický potok, který dříve sloužil k plavení dřeva z hřebene.\n\nStejně jako v ostatních částech východního Krušnohoří i zde se setkáváme s kontrastem mezi vegetací svahové části a hřebene, tzn. zachovalé bučiny naproti obnovovanému lesu, v dřívějších dobách zničeném vlivem imisní zátěže.\n\nZajímavými částmi území jsou přírodní rezervace Černý rybník s přilehlým vrchovištěm, který je pramennou oblastí Svídnice a Bílého potoka, dále rozhledna na Jeřabině, Strážný vrch nad Novou Vsí se skupinou větrných elektráren a vodní nádrž Janov s nejvyšší zděnou hrází v České republice (vysoká je 53 m.\n"}
{"id": "25805", "url": "https://cs.wikipedia.org/wiki?curid=25805", "title": "Juan Manuel Fangio", "text": "Juan Manuel Fangio\n\nJuan Manuel Fangio (24. června 1911, Balcarce, Buenos Aires – 17. července 1995, Buenos Aires) byl argentinský automobilový závodník, účastník mistrovství světa Formule 1. Získal 5 mistrovských titulů, z toho 4 v řadě za sebou. Fangio je považován za jednoho z nejúspěšnějších a nejlepších závodníků v historii závodů Grand Prix. V 51 Velkých cenách vyhrál 24krát, tento úspěch je dodnes bezkonkurenční.\n\nJuan Manuel Fangio se narodil 24. června 1911 v argentinském Balcarce, v rodině italských emigrantů. Zpočátku se věnoval kopané a pro typický tvar svých nohou získal přezdívku \"El Chueco\", což znamená žokej na sudu. Ale velmi rychle se u něj projevila vášeň pro mechaniku. V 16 letech opustil studia na škole, aby se vyučil automechanikem. Po vojenské službě si otevřel malý autoservis a začal závodit v místních závodech. Jednalo se především o dálkové závody na nezpevněných silnicích napříč jihoamerickým kontinentem. Juan Manuel Fangio začal závodit v 18 letech na voze Ford, který získal od taxislužby. První závod absolvoval v roce 1934 na voze Ford T, musel však odstoupit kvůli zlomené ojnici. V roce 1938 sestrojil spolu s bratrem automobil, s nímž nastoupil do závodu Cochea. Závod dokončil na 7. pozici, když dokázal nejlépe zajet tréninkové jízdy. Jedním z nejzajímavějších závodů, v němž zvítězil, byla Velká cena severu pořádaná na 10 000 kilometrů. Tento závod začínal v Buenos Aires, stoupal pohořím And až do Limy v Peru a vracel se zpět do argentinského hlavního města.\n\nPo 2. světové válce se Fangio v roce 1947 vrátil do světa závodních vozů jako pozorovatel a následující rok i jako pilot. Vláda Juana Peróna mu nabídla špičkový závodní vůz Maserati 4CLT, aby se účastnil Velké ceny Argentiny. Zde se seznámil s Francouzem Jeanem Pierrem Wimillem. V roce 1949 Fangio odjel do Evropy podporován režimem Juana Peróna.\n\nVe svých 37 letech začal slavit úspěchy na evropských okruzích. V roce 1950 podepsal smlouvu s továrním týmem Alfy Romeo a ve stejném roce bojoval o titul mistra světa s týmovým kolegou Giuseppem Farinou, který se stal prvním šampiónem Formule 1. Následující rok už triumfoval v mistrovství světa Fangio a získal první ze svých pěti titulů.\n\nRok 1952 byl poznamenán havárií, která Fangia vyřadila ze zbytku sezóny. Aby mohl závodit na okruhu v Monze, musel překonat velkou vzdálenost z Belfastu, kde závodil doslova před několika hodinami. Z Paříže jel bez přestávky celou noc, aby dorazil necelou půl hodinu před startem. Unavený Fangio startoval s vozem Maserati, nad nímž po několika kolech ztratil kontrolu a těžce havaroval.\n\nV roce 1953 byl již v plné formě a v závodech nestačil pouze na suveréna posledních let Alberta Ascariho.\n\nV roce 1954 přestoupil k týmu Mercedes, který se vrátil po 15 letech. Vůz Mercedes W196 však nebyl připraven pro začátek sezóny a tak Fangio zahájil rok s vozem Maserati. Získal svůj druhý titul; z dvanácti Velkých cen jich vyhrál celkem osm. Situace v dalším roce byla obdobná, Fangio dostal nového kolegu Stirlinga Mosse. Mercedes byl znovu k neporažení. Situace se změnila až po tragédii v Le Mans, kde zemřelo 84 lidí, Mercedes se rozhodl ukončit sportovní činnost a také Fangio zvažoval možnost odchodu ze světa Velkých cen. Znovu zasáhl Juan Perón a vyjednal pro Manuela místo u Ferrari. A tak Fangio získal v roce 1956 s vozem Ferrari již čtvrtý titul. Svůj poslední titul získal v roce 1957 za volantem vozu Maserati. Sezóna 1957 byla Fangiovou poslední kompletní sezónou, slavil i své poslední vítězství a získal svůj poslední titul.\n\nV lednu 1958 skončil čtvrtý na Velké ceně Argentiny. V únoru byl před plánovaným závodem v Havaně na Kubě unesen Hnutím 26. července. Po 26 hodinách byl propuštěn a předán argentinskému velvyslanectví. S kariérou se rozloučil čtvrtým místem na Grand Prix Francie s vozem Maserati. Vozy Maserati v tomto roce za Ferrari značně zaostávaly. K Velké ceně Francie se váže i historka, která dokazuje, jakému respektu se Fangio těšil mezi svými kolegy. Mike Hawthorn jedoucí v čele na voze Ferrari Dino měl možnost předjet Fangia o jedno kolo, ale přibrzdil a nechal Fangia projet cílem se stejným počtem kol. Své jednání poté okomentoval slovy: „Fangio se nepředjíždí o jedno kolo“.\n\nDne 17. července 1995 ve věku 84 let podlehl Juan Manuel Fangio srdečnímu kolapsu. Argentina vyhlásila třídenní smutek za pětinásobného světového šampióna. Jednalo se o rekord, který byl vyrovnán až v roce 2002 Michaelem Schumacherem.\n\n\n\n\n\n"}
{"id": "25806", "url": "https://cs.wikipedia.org/wiki?curid=25806", "title": "Stirlingův motor", "text": "Stirlingův motor\n\nStirlingův motor je tepelný stroj, spalovací motor s vnějším spalováním, pracující s cyklickým stlačováním a expanzí vzduchu nebo jiného pracovního plynu. Stlačováním při nízké teplotě pracovního plynu a expanzí při vysoké teplotě pracovního plynu probíhá transformace tepelné energie na mechanickou práci. Jde o motor s uzavřeným oběhem, s regenerativním ohřevem a se stálou náplní pracovního plynu. Uzavřený pracovní cyklus je definován jako termodynamický systém, ve kterém se s okolím nevyměňuje pracovní plyn, ale jen tepelná energie. Výměna tepla s okolím probíhá přes tepelné výměníky ohřívače a chladiče. Regenerátor je tepelný výměník, který uschovává tepelnou energii v době mezi expanzí a kompresí pracovního plynu. Regenerátor odlišuje Stirlingův motor od ostatních horkovzdušných motorů.\n\nByl vynalezen v roce 1816 jako konkurence parního stroje. Jeho praktické použití bylo omezeno na nízkovýkonné domácí nasazení.\n\nStirlingův motor je významný pro svou vysokou účinnost v porovnání s parním strojem. Stirlingovy motory jsou schopny dosáhnout 40% účinnosti, mají tichý chod a umějí využít téměř libovolný zdroj tepla. V současnosti zvyšuje jejich význam možnost použití alternativních a obnovitelných zdrojů energie, zvláště v případě použití motoru pro mikrokogeneraci.\n\nRobert Stirling byl skotský vynálezce prvního teplovzdušného motoru s uzavřeným cyklem; vynalezl ho v roce 1816. Aby se všechny takové stroje nazývaly Stirlingovy stroje, navrhl jako první Fleeming Jenkin v roce 1884. Tento návrh pojmenování se neujal okamžitě a různé typy strojů se nazývaly podle svých konstruktérů a výrobců. Například Ridersovy, Robinsonovy nebo Henriciho vzduchové motory. Ve čtyřicátých letech dvacátého století firma Philips hledala vhodné jméno pro svou verzi vzduchového motoru, který byl v té době testován s jiným pracovním plynem. V dubnu 1945 bylo vybráno jméno 'Stirlingův motor', které bylo použitelné bez omezení.\n\nStejně jako parní stroj se Stirlingův motor tradičně řadí mezi motory s vnějším spalováním, protože se všechno teplo do pracovní látky nebo z ní přenáší přes pevné stěny tepelných výměníků. Tím je spalovací proces a škodliviny, které při tom mohou vzniknout, izolován od pracovních částí stroje. To je rozdíl od spalovacího motoru, kde teplo vzniká spalováním paliva v pracovním plynu uvnitř stroje. Existuje mnoho možných provedení Stirlingova motoru, většina z nich spadá do kategorie pístových motorů.\n\nStroj je navržen tak, že pracovní plyn se obvykle stlačuje ve studené části stroje a expanduje v teplé části. Tím se mění tepelná energie na mechanickou práci. Vnitřní výměník tepla - regenerátor - zvětšuje tepelnou účinnost stroje oproti teplovzdušným strojům bez regenerátoru.\n\nJako důsledek uzavřeného pracovního cyklu musí být všechno teplo pohánějící Stirlingův motor vedeno ze zdroje tepla do pracovního plynu přes výměník tepla ohřívače a následně musí být teplo odváděno z pracovního plynu přes výměník tepla chladiče.\n\nZdrojem tepla může být spalování paliva. Protože produkty spalování nepřicházejí do styku s pracovním plynem a tedy ani s vnitřními částmi stroje, může Stirlingův motor pracovat i s takovými palivy, která by mohla jiné typy strojů poškodit, jako například skládkovými plyny s obsahem siloxanu. Jiné výhodné zdroje tepla mohou být solární energie, geotermální energie, jaderná energie, odpadní teplo z technologických procesů nebo bioenergie. Při využití sluneční energie je pro dosažení vysoké pracovní teploty výhodné koncentrovat sluneční záření pomocí zrcadel nebo Fresnelových čoček. Při využívání obnovitelné energie se stále více prosazují právě sluneční kolektory se Stirlingovým motorem \n\nV malých, málo výkonných motorech, může být ohřívač jednoduše zastoupen stěnou teplého prostoru. Stroje s větším výkonem vyžadují velkou plochu výměníků pro zajištění dostatečného přenosu tepla do pracovního plynu. Obvykle se používají buď vnitřní a vnější žebra, nebo mnoho malých trubic.\n\nPři návrhu tepelného výměníku Stirlingova stroje je třeba nalézt kompromis mezi velkou plochou pro zajištění vysokého tepelného přenosu s malými tlakovými ztrátami a malým mrtvým prostorem (vnitřní prostor nevyužitý pro zdvih pístů). Ve strojích pracujících při vysokých výkonech a tlacích musí být tepelný výměník vyroben z materiálu, který dostatečně odolává mechanickému napětí, teplotě, korozi a deformaci.\n\nRegenerátor ve Stirlingově motoru je vnitřní tepelný výměník a dočasný zásobník tepla umístěný mezi teplým a studeným prostorem tak, že pracovní plyn přes něj prochází střídavě v jednom a druhém směru. Jeho funkcí je uchovat v systému teplo, které by jinak bylo vyměněno s okolím na teplotě mezi maximální a minimální teplotou oběhu. Uchování tohoto tepla v systému umožňuje přiblížit účinnost Stirlingova motoru k účinnosti Carnotova cyklu definovanou maximální a minimální teplotou cyklu.\n\nRegenerátor je ve Stirlingově stroji proto, že zvětšuje tepelnou účinnost 'recyklací' vnitřního tepla, které by jinak prošlo přes stroj nevratně. Tím lze zvýšit výkon motoru při stejné konstrukci chladiče a ohřívače, které nejčastěji omezují průchod tepla strojem. V praxi se tento přídavný výkon nedaří zcela využít kvůli zvětšenému mrtvému prostoru a tlakovým ztrátám, které jsou neoddělitelně spjaty s prakticky realizovatelným regenerátorem. Tyto ztráty tedy omezují dosažitelné zvětšení účinnosti stroje regenerátorem.\n\nPři konstrukci regenerátoru Stirlingova stroje je cílem dosáhnout dostatečný tepelný výkon a kapacitu při minimálním přidaném objemu (mrtvý prostor) a odporu proudění. Tyto dva protichůdné požadavky tvoří konstrukční konflikt, jenž je jednou z mnoha příčin, které omezují účinnost prakticky realizovatelného Stirlingova stroje. Typickou konstrukcí je nádrž naplněná jemnými dráty nebo síťkou s nízkou pórovitostí pro redukci mrtvého prostoru a s dráty kolmo na osu proudění, aby se snížila tepelná vodivost a zvětšil přenos tepla konvekcí.\n\nRegenerátor (vymyšlený Robertem Stirlingem) je hlavním přínosem stroje a odlišuje skutečný Stirlingův stroj od ostatních strojů s uzavřeným oběhem (horkovzdušných motorů). Mnoho hraček a především typů s nízkou teplotní diferencí nemá jasně oddělený regenerátor a bylo by je možné zahrnout do horkovzdušných motorů. Přesto je zajištěna jistá regenerace tepla povrchem přehaněče a blízkou stěnou válce, nebo potrubím spojující teplý a studený válec u alfa konfigurace stroje.\n\nV malých strojích s malým výkonem může být chladič jednoduše tvořen stěnami studeného válce (objemu). Pak se teplo odvádí do okolního prostředí a chladná část tak dosahuje téměř teploty okolí. Pro dosažení vyššího výkonu je nutné zvýšit rozdíl teplot mezi částí ohřívanou a chladičem. Proto je zde často chladič tvořen výměníkem, který je ochlazován kapalinou, například vodou. Tato chladicí kapalina se při provozu motoru ohřívá, získané teplo je pak možno použít pro vytápění – tomuto způsobu provozu se říká kogenerace. Stirlingův motor však umí využít tepelného spádu tvořeného na teplé straně okolním vzduchem a na chladné straně ledovou vodou; studená strana je případně chlazena kryogenně.\n\nV Beta a Gama konfiguraci Stirlingova stroje se používá speciální píst zvaný přehaněč, který přesunuje pracovní plyn z teplého prostoru do studeného a naopak. V závislosti na konfiguraci stroje může být přehaněč umístěn ve stejném válci jako pracovní píst, nebo může mít vlastní válec. Přehaněč může být ve válci s vůlí a umožňovat tak pracovnímu plynu proudit kolem sebe, nebo může být utěsněn a přesunovat plyn přes výměníky a regenerátor.\n\nExistují dva hlavní typy Stirlingových strojů. Jsou rozlišeny způsobem, kterým přesunují pracovní plyn mezi teplou a studenou stranou stroje.\n\n\nAlfa Stirling má dva pracovní písty v oddělených válcích. Jeden je teplý a druhý studený. V teplém válci plyn expanduje při vysoké teplotě ohřívače. Ve studeném válci se plyn stlačuje při nízké teplotě chladiče. Tento typ má vysoký poměr výkonu k objemu, ale je zde technický problém s těsněním a mazáním teplého pístu při vysoké teplotě. V praxi má teplý píst velkou izolovanou hlavu, aby se oddálilo vedení a těsnění pístu od teplého prostoru; to však zvětšuje mrtvý prostor.\n\nNásledující obrázek nezobrazuje vnitřní tepelné výměníky v kompresním a expanzním objemu, které jsou nutné pro dosažení výkonu. Regenerátor může být umístěn v potrubí spojujícím válce. Klikový mechanismus byl také vynechán.\n\nBeta modifikace Stirlingova motoru má jeden pracovní píst ve stejném válci jako přehaněč. Přehaněč má vůli kolem stěn válce a nedodává žádný výkon. Při svém pohybu přesouvá pracovní plyn z teplého prostou do studeného a naopak. Při přesunu na teplý konec válce plyn expanduje a tlačí na pracovní píst. Při přesunu na studený konec se plyn smrští\na setrvačnost stroje, obvykle setrvačník klikové hřídele, stlačí pracovním pístem plyn. Na rozdíl od Alfa modifikace se Beta typ vyhnul technickým problémům s těsněním a mazáním pístu v horkém prostoru.\n\nNásledující obrázek nezobrazuje vnitřní tepelné výměníky a regenerátor, které mohou být umístěny na potrubí kolem přehaněče. Regenerátor může být také umístěn v pístu přehaněče.\n\nGama modifikace Stirlingova motoru je v principu stejná jako Beta s tím rozdílem, že pracovní válec je umístěn ve svém vlastním válci. Plyn může volně procházet mezi oběma válci. Tato modifikace má menší kompresní poměr, ale je mechanicky jednodušší. Často se používá při víceválcovém provedení stroje.\n\nInženýři a vynálezci se stále zajímají i o jiné konfigurace Stirlingových strojů.\n\nHybrid mezi pístovou a rotační konfigurací je dvojčinný stroj. Má dva rotující přehaněče na obou stranách pracovního válce.\nRotační Stirlingovy stroje se snaží převést výkon ze Stirlingova cyklu přímo na točivý moment, podobně jako rotační spalovací motory. Žádný použitelný stroj nebyl dosud postaven. Bylo však vytvořeno spoustu návrhů, modelů a patentů. Například Motor Quasiturbine.\n\nJinou alternativou je Kapalinový motor (Kapalinové tepelné čerpadlo). Ten využívá hydraulický píst implementující Stirlingův cyklus. Práce produkovaná kapalinovým motorem je přímo využita pro čerpání kapaliny. V nejjednodušší formě motor obsahuje jen pracovní plyn, kapalinu a dva zpětné ventily.\n\nNávrh Ringbom motor byl publikován v roce 1907. Nemá žádné rotační mechanismy ani propojení na přehaněč. Ten je poháněn malým pomocným pístem, obvykle tlustou tyčí přehaněče, která omezuje jeho pohyb na dorazech.\n\nDvouválcový Stirlingův motor s Rossovým vahadlem. Je to dvouválcový stroj s válci spojenými speciálním vahadlem. Konfigurace motoru s vahadlem byla vynalezena Andy Rossem.\n\nFranchotův motor je dvoučinný stroj vynalezený Fanchotem v devatenáctém století. Dvoučinný stroj je takový, kde jsou pro práci stroje využity obě strany pístu. Jedno z nejjednodušších provedení dvoučinného stroje je Franchotův motor. V dvou válcích má dva dvojčinné písty, které pracují jak dva samostatné stroje typu Alfa. V tomto stroji každý píst současně pracuje ve dvou fázích plynového oběhu. To vede k efektivnějšímu využití mechanických dílů, než u jednočinného stroje. Nevýhodou tohoto provedení je vedení pístní tyče pístu přes stěnu horkého válce. To je při vysokých teplotách krajně obtížné.\n\nMezi Stirlingovy stroje s volnými písty se řadí například ty s kapalinovými písty nebo s membránou místo pístu. V zařízení s volným pístem může být energie dodávána nebo odebírána lineárním elektrickým motorem nebo generátorem, lineárním čerpadlem nebo jiným lineárním zařízením. To odstraňuje použití klikového mechanismu a omezuje počet pohyblivých částí. Některé návrhy téměř odstraňují tření a opotřebení použitím plynových ložisek nebo velice přesných zavěšení pomocí planárních pružin.\n\nČtyři základní fáze termodynamického oběhu Stirlingových strojů s volnými písty:\n\n\nV šedesátých letech dvacátého století W. T. Beale vynalezl verzi Stirlingova motoru s volnými písty při snaze o překonání problémů s mazáním klikového mechanismu. Od té doby je vynález základního Stirlingova stoje s volnými písty připisován Bealeovi. Nezávisle na něm byly podobné typy navrženy E. H. Cooke-Yarboroughem and C. Westem z Harwellových laboratoří v UKAERE. G. M. Benson měl také důležité rané příspěvky a patentové přihlášky mnoha nových konfigurací stroje s volným pístem.\n\nJako první zmínka stroje se Stirlingovým oběhem a volně se pohybujícími částmi se jeví přihláška Britského patentu z roku 1876. Tento stroj byl zamýšlen jako lednička (obrácený Stirlingův cyklus). První zařízení prodávané jako spotřební zboží používající Stirlingův stroj s volnými písty byla přenosná lednička vyráběná Japonskou společností Twinbird Corporation v roce 2004.\n\nNávrh plochého dvojčinného Stirlingova motoru řeší pohon přehaněče rozdílnou plochou teplého a studeného pístu přehaněče. Obejde se tak bez dalších mechanických rozvodů. Použití membrán odstraňuje třecí plochy a použití mazadel. Zadržení pracovního pístu v krajní poloze generátorem, v době pohybu přehaněče, přibližuje pracovní cyklus motoru k ideálnímu Stirlingovu oběhu. Ploché provedení zvětšuje plochu tepelných výměníku v poměru k objemu stroje. Ploché provedení pracovního válce přibližuje tepelný děj při expanzi a kompresi k izotermickému. Nevýhodou je velká plocha tepelné izolace mezi teplým a studeným prostorem.\n\nTermoakustická zařízení se od Stirlingových motorů výrazně liší, ale každá individuální část pracovního plynu v termoakustickém zařízení sleduje skutečný Stirlingů cyklus.\nMezi tato zařízení se počítají termoakustický motor a termoakustickou ledničku. Akustické stojaté vlny s vysokým výkonem stlačují a expandují pracovní plyn podobně jako ve Stirlingově motoru pracovní píst, zatímco akustické postupné vlnění působí přesunování pracovního plynu podél teplotního gradientu podobně jako přehaněč Stirlingova motoru. Termoakustická zařízení tak nemají přehaněč, jaký je v Beta nebo Gama typech Stirlingova stroje.\n\nStirlingův motor (v té době také nazývaný Stirlingův vzduchový motor) byl vynalezen a patentován Robertem Stirlingem v roce 1816. Předcházely ho dřívější pokusy o výrobu vzduchového motoru. Stirling pravděpodobně uvedl do provozu první horkovzdušný motor, když byl jím postavený stroj v roce 1818 využit k čerpání vody v lomu.\n\nNejdůležitější originální myšlenkou Stirlingova patentu byl tepelný výměník zvaný \"Ekonomizér\" který zlepšoval spotřebu paliva v různých oblastech použití. Patent také do podrobností popisuje využití jedné formy ekonomizéru ve Stirlingově jedinečném návrhu horkovzdušného motoru s uzavřeným oběhem.\nV tomto použití je nyní všeobecně známý jako 'regenerátor'. Následný vývoj Roberta Stirlinga a jeho bratra Jamese, technika, vyústil v patenty různých vylepšených uspořádání původního stroje, včetně zvýšeného tlaku, který měl v roce 1843 dostatečně vysoký výkon, aby mohl hnát všechny stroje ve slévárně železa ve skotském městě Dundee.\nTřebaže to bylo zpochybňováno, je obecně předpokládáno, že stejně jako úsporou paliva, byl vynálezce motivován snahou vytvořit bezpečnější motor namísto parního stroje. Časté výbuchy kotlů parních strojů v té době zranily nebo zabily mnoho lidí.\n\nPotřeba provozovat Stirlingův motor při vysoké teplotě pro dosažení maximálního výkonu a účinnosti vedla toho času k překračování limitů namáhání materiálu. Těch několik motorů, které byly postaveny v této rané době, trpělo nepřijatelně častými poruchami (ačkoli s daleko menšími následky než při výbuchu kotle). Například stroj ve slévárně v Dundee byl nahrazen parním strojem, když ve čtyřech letech potřetí praskl horký válec.\n\nPo zprávách o poruchách motoru ve slévárně v Dundee nejsou žádné záznamy, že by se bratři Stirlingovi dále účastnili vývoje teplovzdušných motorů. Stirlingův motor již nesoutěžil s parním strojem jako zdroj síly pro průmysl (parní kotle se staly bezpečnější a parní stroje účinnější a tak představovaly menší cíl pro konkurenci). Nicméně asi od roku 1860 byly ve významném počtu vyráběny menší teplovzdušné Stirlingovy stroje pro takové aplikace, kde byl potřeba dostupný zdroj malého nebo středního výkonu, například pro čerpání vody nebo stlačování vzduchu pro varhany v kostele. Tyto motory pracovaly na nižší teplotě, takže nekladly takové nároky na dostupné materiály, třebaže relativně nebyly tak účinné. Ale jejich obchodní výhoda byla v tom, že na rozdíl od parních strojů mohly pracovat bezpečně při obsluze kýmkoliv, kdo byl schopen zacházet s ohněm. Katalog firmy Rider-Ericsson Engine Co. z roku 1906 zaručuje, že jakýkoliv domácí nebo zahradník může obsluhovat tento motor a není potřeba žádný diplomovaný nebo zkušený technik. Pár typů zůstalo ve výrobě i po začátku dvacátého století, ale mimo několika málo mechanických zlepšení se v této době konstrukce Stirlingova stroje v zásadě nevyvíjela.\n\nZačátkem dvacátého století byl Stirlingův motor v roli domácího motoru postupně nahrazen elektromotorem a malým spalovacím motorem. Před třicátými léty dvacátého století byly Stirlingovy motory skoro zapomenuty a vyráběly se jen jako hračky a jako pohon malých ventilátorů.\nV tom čase firma Philips hledala možnosti obchodní expanze pro jimi vyráběné radiopřijímače v těch částech světa, kde nebyl zaveden elektrický proud a dostupnost baterií byla nejistá. Vedení společnosti rozhodlo, že nabídne přenosný generátor s malým výkonem, který umožní takový odbyt. Pověřilo skupinu techniků ve výzkumné laboratoři společnosti v Eindhovenu, ať vyhodnotí alternativní cesty k dosažení tohoto záměru. Po systematickém průzkumu různých motorů se tým rozhodl dále pokračovat se Stirlingovým motorem. Ocenili u něho zvláště tichý chod, nízké rušení rádiových frekvencí a schopnost pracovat s různými zdroji tepla (upřednostněn byl obyčejný olej do lamp - \"levný a kdekoli dostupný\"). Byli si také vědomi, že na rozdíl od parního stroje a spalovacího motoru nebyl na tomto poli mnoho roků podniknut žádný faktický vývoj. Usoudili proto, že moderní materiály a know-how by dovolily velké zlepšení.\n\nV roce 1951 byla připravena do výroby 180/200W generátorová sada označená MP1002CA (známá jako \"Bungalov set\"). Bylo naplánováno vyrobit první sérii o 250 kusech, ale brzy bylo jasné, že nemohou být vyrobeny v přijatelné ceně v době nástupu tranzistorových přijímačů s jejich minimální spotřebou. Tím zanikl původní důvod pro jejich výrobu, přesto bylo vyrobeno přibližně 150 těchto sad. Některé si našly cestu na univerzity a technické fakulty v celém světě\na daly tak generacím studentů hodnotný úvod do problematiky Stirlingova motoru.\n\nSouběžně se sadou MP1002CA vyvinul Philips experimentální Stirlingův motor pro širokou řadu použití a pokračoval na tomto poli vývoje do konce sedmdesátých let. Obchodního úspěchu ale dosáhl jen s \"Reverzním Stirlingovým strojem\" – kryogenickým chladicím strojem. Přesto dosáhl mnoha patentů a shromáždil mnoho hodnotných informací, které licencoval jiným společnostem a které tvořily základ mnoha vývojových prací v moderní době.\n\nV roce 1986 začala společnost Infinia s vývojem vysoce spolehlivého pulsního Stirlingova motoru s volným pístem a současně termoakustického chladiče používajícího obdobnou technologii. Zveřejněný návrh používal pružinová ložiska a jako pracovní plyn helium v hermeticky uzavřené nádobě pro dosažení testované spolehlivosti překračující 20 let. Do roku 2010 společnost shromáždila více než 30 patentů a vyvinula mnoho komerčních produktů pro kombinované topení a chlazení a pro výrobu elektřiny ze slunečního záření. V poslední době uvažuje NASA o využití Stirlingova motoru ohřívaného radioaktivním rozpadem pro generování elektrické energie na kosmických sondách, které budou zkoumat vnější oblasti sluneční soustavy.\n\nIdeální Stirlingův oběh sestává ze čtyř termodynamických dějů probíhajících v pracovní plynu.\n\n\nTeoretická termodynamická účinnost je rovna účinnosti v teoretickém Carnotově cyklu. Ten určuje nejvyšší dosažitelnou účinnost jakýmkoliv tepelným strojem. Jakkoliv je to užitečné pro ilustraci základních principů, učebnicové příklady termodynamických cyklů jen vzdáleně představují skutečný oběh uvnitř reálného Stirlingova stroje a měly by být považovány pouze za počáteční bod analýzy. To, že jsou bez rozmyslu užívány v mnoha standardních knihách technické termodynamiky, je špatnou službou pro studium Stirlingových motorů všeobecně.\n\nÚčinnost skutečných strojů je snižována ze dvou hlavních důvodů: přenosu tepla vedením přes stěny výměníků a tlakových ztrát při proudění pracovního plynu v potrubí stroje. Existují také praktická mechanická omezení. Například jednoduchý klikový mechanismus muže být upřednostněn před složitějším mechanismem potřebným pro přiblížení k ideálnímu cyklu a omezení způsobená dostupnými konstrukčními materiály jako je reálný plyn použitý jako pracovní, tepelná vodivost, pevnost v tahu, deformace, pevnost v ohybu, a teplota tání materiálu. Často nastolenou otázkou je, zda ideální termodynamický cyklus, jako izotermická expanze a komprese, je opravdu správný ideální oběh použitelný pro Stirlingův stroj. Profesor C. J. Ralis ukázal, že je velmi obtížné představit si nějaké podmínky, kdy se může expanzní a kompresní prostor přiblížit k izotermickému chování a zda není mnohem více realistické představit si je jako adiabatické. V jedné ideální analýze je expanzní a kompresní prostor uvažován jako adiabatický s izotermickým výměníkem tepla a dokonalým regenerátorem. To je Rallisem prezentováno jako lepší ideální měřítko pro Stirlingův stroj. Rallis tento oběh nazývá 'pseudo-Stirlingův oběh' nebo 'ideální adiabatický Stirlingův oběh'. Důležitým důsledkem tohoto ideálního oběhu je, že nepředpokládá Carnotovu účinnost. Dalším poznatkem odvozeným z tohoto ideálního cyklu je, že maximální účinnosti je dosaženo při nízkých kompresních poměrech, což je typický rys pozorovaný u skutečných strojů. V nezávislé práci T. Finkelsteina se také v analýze Stirlingova stroje předpokládá adiabatický expanzní a kompresní prostor.\n\nVzhledem k tomu, že Stirlingův motor je stroj s uzavřeným cyklem, obsahuje stálou náplň plynu nazývanou \"pracovní médium\", nejčastěji vzduch, vodík nebo hélium. Při normálním provozu je stroj utěsněný a množství plynu se v něm nemění. Nejsou potřebné žádné ventily na rozdíl od jiných typů pístových motorů. Stirlingův motor, podobně jako jiné typy pístových motorů, prochází čtyřmi hlavními pracovními fázemi: chlazením, kompresí, ohřevem a expanzí. To je dosaženo přesunováním pracovního plynu tam a zpátky mezi teplým (ohřívačem) a studeným (chladičem) tepelným výměníkem, často přes regenerátor mezi ohřívačem a chladičem. Ohřívač je v tepelném kontaktu s externím zdrojem tepla, jako je například hořák pro spalování paliva. Chladič je v tepelném kontaktu s chladicím médiem jako například vzduchem nebo vodou. Změna teploty způsobí příslušnou změnu tlaku plynu, zatímco pohyb pracovního pístu způsobí expanzi nebo kompresi plynu.\n\nPlyn se chová v souladu s termodynamickými zákony, které popisují, v jakém vzájemném vztahu jsou stavové veličiny plynu tlak, teplota a objem. Když se ohřívá plyn uzavřený v těsném prostoru, jeho tlak roste a působí na pracovní píst, který koná pracovní zdvih a vykonává práci. Když je plyn chlazen, jeho tlak klesá a proto je možné jej opět stlačit při vratném zdvihu s vynaložením menší práce. Z rozdílu práce získané při pracovním zdvihu a spotřebované při vratném zdvihu dostaneme čistou získanou práci na jeden pracovní cyklus.\n\nDosažení ideálního Stirlingova oběhu je v praxi nemožné. Reálné Stirlingovy stroje jsou v podstatě méně efektivní než Ottův cyklus ve spalovacím motoru. Účinnost Stirlingova motoru je spojena s okolní teplotou: větší účinnost je dosažena, když je okolní teplota (ovlivňující chladič) nižší. Proto je použití tohoto typu motoru méně zajímavé v místech s teplejším klimatem. Stejně jako u jiných motorů s vnějším spalováním, Stirlingovy motory mohou používat jiné zdroje tepla než spalování.\n\nKdyž je válec stroje otevřený, působí na jednu stranu pístu atmosférický tlak a činnost motoru je mírně odlišná. Při pracovním zdvihu koná plyn práci nejen proti pístu, ale také proti atmosferickému tlaku. Při kompresním zdvihu naopak působí na pracovní plyn píst s podporou atmosférického tlaku.\n\nPro shrnutí, Stirlingův stroj využívá teplotního rozdílu mezi teplým a studeným koncem pro činnost termodynamického cyklu na uzavřeném pracovním plynu. Plyn při zahřívání expanduje, při chlazení je stlačován. Tak motor transformuje tepelnou energii na mechanickou práci. Větší teplotní diference mezi ohřívačem a chladičem znamená vyšší tepelnou účinnost. Maximální možná tepelná účinnost je rovna účinnosti Carnotova cyklu. Účinnost reálných strojů je však menší z důvodů tření a ostatních ztrát.\n\nByly vyrobeny motory s velmi malým výkonem, které pracují s teplotním rozdílem menším než 0,5K.\n\nVe Stirlingově motoru s přehaněčem je pracovní píst a přehaněč. K provozu motoru je nutný teplotní rozdíl mezi spodní a horní částí velkého válce přehaněče. V případě nízkoteplotního Stirlingova motoru může být teplotní rozdíl mezi rukou a okolním vzduchem dostatečný pro práci stroje. Pracovní píst je ve svém válci těsný a svým pohybem nahoru a dolů řídí stlačování vzduchu. Naopak přehaněč je ve svém válci volný a tak podle jeho pohybu může vzduch volně procházet mezi teplým a studeným prostorem. Přehaněč tak svým pohybem nahoru a dolů řídí ohřívání a chlazeni plynu v stroji.\n\nMáme dvě polohy\n1) Když je přehaněč v horní části svého velkého válce. Většina plynu se ve stroji ohřívá a zvětšuje tlak. Ten pohání pracovní píst nahoru a plyn expanduje.\n\n2) Když je přehaněč v dolní části svého velkého válce. Většina plynu ve stroji chladne a tlak se snižuje. Pracovní píst se pohybuje dolů a stlačuje plyn.\n\nVe Stirlingových motorech s vysokým výkonem je jak průměrný, tak i minimální tlak nad atmosferickým tlakem. Počáteční natlakování stroje je možné provést kompresorem, z tlakových lahví nebo utěsněním stroje při průměrné teplotě nižší než je průměrná pracovní teplota. Všechny tyto možnosti zvětšují hmotnost pracovního plynu v termodynamickém cyklu. Všechny tepelné výměníky stroje musí být navrženy s nezbytnou velikostí pro zajištění potřebného výkonu přenosu tepla. Pokud jsou tepelné výměníky dobře navrženy, takže zvládnou požadovaný výkon, pak je v prvním přiblížení strojem produkovaný výkon v poměru k průměrnému tlaku určen Westovým a Belaeho číslem. V praxi je maximální tlak také omezen bezpečným tlakem konstrukce stroje. Návrh Stirlingova stroje je určován optimalizací více parametrů, které jsou často ve vzájemném rozporu. Zvětšování výkonu zvyšováním tlaku vyžaduje současné zvyšování přenosu tepla. To je obtížné, protože zvětšování tlaku současně vyžaduje zvětšování tloušťky stěn tlakových částí stroje a to snižuje jejich tepelnou vodivost a přenos tepla.\n\nPokud je použit vzduch jako pracovní plyn nebo je-li jím natlakována kliková skříň, může kyslík při vysoké teplotě a tlaku prudce reagovat s mazacím olejem a přivodit tak výbuch. V důsledku takové exploze zahynula nejméně jedna osoba. Mazadla mohou také zanést tepelné výměníky, zvláště regenerátor. Z těchto důvodů konstruktéři upřednostňují materiály s nízkým koeficientem tření (jako teflon nebo grafit), které nevyžadují mazání, s nízkými normálovými silami na pohyblivé části zvláště na tlakové ucpávky. Některé konstrukce zcela odstraňují třecí části použitím membrán jako těsných pístů. Tyto úpravy snižují u Stirlingových strojů nároky na údržbu a umožňují jim dosáhnout delší životnosti ve srovnání se spalovacími motory.\n\nV protikladu ke spalovacímu motoru může Stirlingův motor snadněji využít tepla z obnovitelných zdrojů, je tišší a spolehlivější s nižšími nároky na údržbu. Je výhodnější v takových aplikacích, kde se uplatní tyto jejich unikátní vlastnosti a také částečně tam, kde je cena za generovanou energii ($/kWh) důležitější než finanční nároky na jednotku výkonu ($/kW). Podle těchto kritérií jsou Stirlingovy motory cenově konkurenční do výkonu asi 100 kW.\n\nVe srovnání se spalovacím motorem toho samého výkonu mají Stirlingovy motory větší pořizovací náklady, jsou obvykle větší a těžší. Nicméně jsou účinnější než většina spalovacích motorů. Díky jejich nižším nárokům na údržbu jsou celkové náklady na jednotku energie srovnatelné. Tepelná účinnost je také srovnatelná (pro malé motory), v rozsahu od 15 % do 30 %. Pro aplikace jako je mikrokogenerace jsou často Stirlingovy motory preferovány před spalovacími. Další aplikace jsou při čerpání vody, v kosmonautice a generování el. energie z rozptýlených zdrojů energie jako je sluneční záření, biomasa, zemědělské odpady a další odpady například z domácností. Stirlingovy motory jsou také použity pro pohon ponorek třídy \"Gotland\" ve Švédsku. Stirlingovy motory však nemohou konkurovat spalovacím motorům při použití v automobilech pro svoji vysokou cenu na jednotku výkonu, malý výkon na jednotku hmotnosti a vysokou cenu materiálu.\nZákladní rozbor je založen na uzavřené formě Schmidtovy analýzy.\n\n\n\n\nPoužitý pracovní plyn by měl mít malou tepelnou kapacitu. Dané množství přeneseného tepla pak vede k větší změně tlaku. V souladu s tímto předpokladem by nejlepším pracovním plynem bylo helium pro jeho velmi nízkou tepelnou kapacitu. Vzduch je použitelný pracovní plyn, ale kyslík ve velmi stlačeném vzduchu v kombinaci s hořlavými mazadly může způsobit výbuch. Po jednom takovém případě, aby se zabránilo tomuto riziku, propagoval Philips použití jiných plynů.\n\nStirlingovy stroje jsou využitelné od topení a chlazení až k pohonu ponorek. Stirlingův stroj může pracovat reverzně jako tepelné čerpadlo pro chlazení a topení. Další použití zahrnuje: kogenerace elektřiny a tepla, solární kolektory, Stirlingovy kryogenické generátory, tepelná čerpadla, námořní motory a motory pro malé tepelné spády.\n\nJako náhrada za Stirlingovy motory pro převod tepelné energie na elektrický proud může být použit termočlánek. Ten má sice výrazně menší tepelnou účinnost (jen 5-10 %), ale může být užitečný v situacích, kdy je důležitá vysoká spolehlivost a malé rozměry. Termočlánek nemá na rozdíl od Stirlingova motoru pohyblivé části, které by se mohly porouchat, ani médium, které by mohlo uniknout.\n\n\n\n"}
{"id": "25807", "url": "https://cs.wikipedia.org/wiki?curid=25807", "title": "Enceladus (měsíc)", "text": "Enceladus (měsíc)\n\nEnceladus (definitivní astronomické označení Saturn II) je šestý největší měsíc planety Saturn. Měsíc má v průměru téměř 500 kilometrů, což je přibližně desetina velikosti největšího měsíce Saturnu, Titanu. Enceladus je z většiny pokryt mladým a relativně čistým ledem, který odráží téměř veškeré sluneční světlo dopadající na jeho povrch. To má za následek extrémně nízkou teplotu povrchu pohybující se až okolo -198 °C. I přes svou malou velikost se na Enceladu nachází celá řada povrchových útvarů různého stáří. Jak oblasti silně poseté impaktními krátery a tedy staré, tak i oblasti vzniklé před méně než 100 milióny lety. Rozsáhlou geologickou aktivitu vyvolávají patrně slapové síly planety Saturn, podobně jako u Jupiterových měsíců Io a Europa, protože vlastní významné zdroje tepla z radioaktivního rozpadu mít Enceladus s ohledem na svou velikost nemůže. Předpokládá se, že k zahřívání přispívá i rezonanční vazba Enceladu s měsícem Dione v poměru 1 : 2, což vyvolává uvnitř obou měsíců dodatečné slapové síly, a spolupůsobit může i měsíc Mimas. Vliv slapových sil by však nestačil k roztavení ledu, proto se vědci domnívají, že nitro Encelada musí obsahovat i jiné těkavé látky s nízkým bodem varu. Na ledovém povrchu lze rozpoznat nejméně pět různých typů terénů: četné deformace, trhliny a prolákliny, ale jen málo impaktních kráterů, z nichž jsou mnohé přetvořené plastickým tečením povrchových vrstev měsíce. Největší kráter má průměr asi 35 km. Z jejich absence je tak zřejmé, že povrch je relativně mladý.\n\nV roce 2005 vstoupila do systému Saturnu sonda Cassini, která uskutečnila řadu blízkých průletů okolo měsíce Enceladu. To umožnilo spatřit jeho povrch do té doby v nedostupném rozlišení a lépe pochopit podmínky, které na povrchu panují. Pozorování umožnila objevit mračna vodního ledu vznášející se nad oblastí jižního pólu. Tím došlo k objevení kryovulkanismu vyvrhující z více jak 100 gejzírů směs vodního ledu, dalších plynných látek a pevných částic včetně krystalků soli, do okolního vesmíru rychlostí kolem 200 kilogramů za sekundu. Část vyvrženého materiálu dopadá ve formě sněhu zpět na povrch, část má dostatečně vysokou rychlost, aby z gravitačního působení měsíce unikla. Uniklé částice pak umožňují vznik Saturnovu prstenci E. Dle výzkumu chemického složení materiálu se jeví, že odpovídá složení komet. Výzkumy navíc ukazují, že se pod povrchem měsíce nachází rozsáhlý oceán tvořený kapalnou vodou.\n\nAktivita gejzírů společně s únikem vnitřního tepla a velice malým množstvím impaktních kráterů v oblasti jižního pólů naznačují, že Enceladus je i dnes geologicky aktivním tělesem. Podobně jako mnoho dalších měsíců v okolí plynných obrů, i Enceladus je v orbitální rezonanci, konkrétně s měsícem Dione. Tato rezonance pak způsobuje udržování excentricity oběžné dráhy Enceladu a tím působení slapového zahřívání na vnitřek měsíce s následnou geologickou aktivitou na povrchu.\n\nMěsíc objevil 28. srpna v roce 1789 německo-britský astronom William Herschel. Pojmenován byl podle jednoho z Titánů, Enkelada, kterého zahubila bohyně Pallas Athéna tím, že na něho hodila ostrov Sicílii. Jméno navrhl v roce 1847 objevitelův syn, astronom John Herschel. Až do 80. let 20. století, kdy okolo měsíce proletěla dvojice amerických planetárních sond Voyager, bylo o vzhledu měsíce známo jen málo.\n\nEnceladus byl objeven 28. srpna 1780 sirem Fredrickem Williamem Herschelem, během prvního použití jeho nového teleskopu se zrcadlem o šířce 1,2 metru, který tehdy představoval největší teleskop na světě. Jeho zdánlivá magnituda (\"H\" = +11.7) a blízkost k mnohem jasnějšímu Saturnu s prstenci z Enceladu dělala obtížný cíl pro pozorování s využitím menších teleskopů. Podobně jako mnoho jiných Saturnovo měsíců objevených před kosmickými lety, i Enceladus byl poprvé pozorován během Saturnovo rovnodennosti, kdy je Země ve stejné rovině s prstenci obklopujícími tuto planetu. V ten moment je totiž měsíce snazší pozorovat, protože prstence jsou téměř neviditelné, čímž poklesá z nich vycházející oslnění. Od objevení až po průlet planetárních sond Voyager byly naše znalosti o Enceladu v podstatě stejné. Známa byla pouze jeho oběžná charakteristika a hrubé odhady jeho hmotnosti, hustoty a albeda.\n\nEnceladus je pojmenován po obrovi Enkeladovi z řecké mytologie. Jméno, podobně jako v případě ostatních prvních sedmi měsíců Saturnu, bylo navrženo synem Williama Herschela Johnem v jeho publikace z roku 1847 \"Results of Astronomical Observations made at the Cape of Good Hope\". John Herschel zvolil tato jména protože Saturn, známý v řecké mytologii jako Kronos, byl vůdcem titánů.\n\nPovrchové útvary na Enceladu jsou pojmenovány Mezinárodní astronomickou unií (IAU) po postavách a místech z překladu knihy Tisíc a jedna noc, který vyhotovil Richard Francis Burton. Impaktní krátery jsou pojmenovány po postavách, zatímco ostatní typy útvarů, jako například dlouhé rovné deprese (tzv. \"fossae\"), hřebeny (\"dorsa\"), pláně (\"planitia\") či dlouhé rovnoběžné trhliny (\"sulci\"), jsou pojmenovány po místech. K roku 2015 bylo na povrchu Enceladu oficiálně pojmenováno 85 povrchových útvarů.\n\nEnceladus je společně s Dione, Tethysem a Mimasem jedním z velkých vnitřních měsíců Saturnu. Obíhá 238 000 km od středu Saturnu a 180 000 km od vrcholku jeho mračen. Jeho oběžná dráha tak leží mezi měsíci Mimas a Tethys. Enceladus oběhne Saturn jednou za 32,9 hodin, což je dostatečně rychle, aby jeho pohyb byl pozorovatelný během jednoho nočního pozorování. V současnosti je Enceladus v oběžné rezonanci 2:1 s měsícem Dione; Enceladus tak stihne vždy dvakrát oběhnout Saturn než ho jednou oběhne Dione. Tato rezonance má za následek udržování excentricity jeho oběžné dráhy (0,0047). Excentricita oběžné dráhy pak umožňuje přítomnost slapových deformací na Enceladu a s tím spojenou produkci tepla vlivem slapového zahřívání. Předpokládá se, že právě takto produkované teplo je hlavní příčinou geologické aktivity pozorované na povrchu Enceladu. Enceladus obíhá v nejhustší části Saturnova prstence E, nejvzdálenějšího z hlavních Saturnovo prstenců, a je současně i hlavním zdrojem materiálu tvořícího tento prstenec. Podobně jako většina Saturnovo větších měsíců, rotuje i Enceladus stejně rychle kolem své osy, jako obíhá mateřskou planetu. K Saturnu je tak stále přivrácena jen jedna strana měsíce. Oproti pozemskému Měsíci ale Enceladus nevykazuje významnější známky librace. Nicméně analýza tvaru Ecenaldu naznačuje, že dříve v historii byl Enceladus ve vynucená sekundární spin-orbitální libraci v poměru 1:4. Tato librace by mohla Enceladu poskytovat zdroj tepla navíc.\n\nBylo prokázáno, že mračna stoupající z povrchu Enceladu, které mají mimochodem stejné složení jako komety, jsou zdrojem materiálu Saturnova prstence E. Prstenec E je nejširší a nejvzdálenější z prstenců Saturnu (nicméně nutno dodat, že přibližně 100x dále od planety než se nacházejí klasické prstence, existuje ještě extrémně tenký a řídký prstenec, který je pravděpodobně tvořený materiálem vyvrženým z měsíce Phoebe. Ten ale není pozorovatelný klasickými dalekohledy). Prstenec E je tvořen mikroskopickými částicemi ledu a prachu, jež jsou rozprostřeny mezi oběžné dráhy měsíců Mimas a Titanu.\n\nMatematické modely ukazují, že prstenec E je v čase nestálý, měl by zaniknout mezi 10 000 až 1 000 000 lety. Částice, které prstenec tvoří, tak musí být neustále doplňovány. Jelikož Enceladus leží uvnitř tohoto prstence (v jeho nejužší, ale na částice nejbohatší části), objevovaly se již od 80. let 20. století úvahy, že by samotný Enceladus mohl být zdrojem těchto částic. Tato hypotéza byla potvrzena během prvních dvou průletů americké planetární sondy \"Cassini\" uskutečněných v roce 2005.\n\nPrvní sondou, která spatřila povrch Enceladu, byla v srpnu 1981 americká planetární sonda Voyager 2. Na snímcích ve vysokém rozlišení bylo rozpoznatelné, že povrch měsíce je tvořen nejméně pěti různými typy terénů; jak oblastmi výrazně posetými impaktními krátery, tak i oblastmi hladkými a tedy relativně mladými. Dále se zde nacházela místa protkaná sítí trhlin, která byla často obklopena hladkými oblastmi. Navíc byly pozorovány lineární extenzivní praskliny a srázy. Absence významného počtu impaktních kráterů na hladkých pláních nacházejících se v blízkosti těchto trhlin naznačuje, že tyto oblasti jsou méně než několik stovek miliónů let staré. To znamená, že Enceladus musel být relativně nedávno geologicky aktivním světem, kde například kryovulkanismus či jiné procesy byly schopny významně přetvořit povrch. Obnovení povrchu mělo také za následek, že povrch utváří čerstvý, čistý led, který je schopen odrážet většinu dopadajícího slunečního záření, což z Enceladu činí pravděpodobně nejvíce odrazivé těleso ve sluneční soustavě s vizuálním geometrickým albedem 1,38.> Kvůli vysoké odrazivosti pak na povrchu měsíce panují extrémně nízké teploty, které se v noci mohou pohybovat až okolo -198 °C. Průměrné teploty na noční straně Enceladu jsou tak nižší, než je tomu u ostatních měsíců Saturnu běžné.\n\nPozorování pořízená během průletů sondy Cassiny ze 17. února, 9. března a 14. července roku 2005 umožnila spatřit povrch Enceladu v mnohem větším detailu, než umožnily sondy Voyager 1 a 2. Hladké pláně pozorované již na fotografiích od sonddy Voyager 2 se na detailnějších snímcích ukázaly jako oblasti bez významnějšího množství impaktních kráterů, ale s množstvím hřebenů a srázů. Ve starších oblastech, které byly výrazněji poseté impaktními krátery, bylo rozpoznáno množství trhlin naznačující, že tyto oblasti musely projít výraznou extenzivní deformací poté, co krátery vznikly. V jiných oblastech se nepodařilo objevit žádné impaktní krátery, tyto části povrchu tak musely projít kompletním přetvořením v geologicky nedávné době. Sonda Cassini také umožnila spatřit části povrchu, jež se nepodařilo sondám Voyager vyfotografovat v rozlišení umožňující detekovat větší povrchové útvary. Jedním z těchto míst byla i zvláštní oblast v okolí jižního pólu. Všechna tato pozorování naznačovala, že vnitřek Enceladu by mohl být do dnešních dní tekutý i přes to, že takto malé těleso by mělo zcela zmrznout již před dlouhou dobou.\n\nSrážky různě velkých těles a s tím spojený vznik impaktních kráterů je na objektech Sluneční soustavy běžným jevem. Většina povrchu Enceladu je tak poseta impaktními krátery o různé velikosti a o různém stupni degradace, ale také o různé četnosti výskytu. Rozdílná četnost výskytu impaktních kráteru na povrchu (a tedy rozdílného stáří jeho částí) naznačuje, že Enceladus byl v historii přetvořen několikrát.\n\nSonda Cassini umožnila detailnější pohled na rozložení četnosti impaktních kráterů a jejich velikost, ale také odhalila, že mnoho impaktních kráterů je výrazně degradováno vlivem viskózní relaxace povrchu a pozdějším vznikem povrchových trhlin. Viskózní relaxace umožňuje v měřítkách geologického času gravitaci deformovat krátery a další povrchové útvary vzniklé na povrchu tvořeným vodním ledem, čímž dochází ke změně jejich tvaru a topografie v čase. Rychlost, jakým tento proces probíhá, je závislá na teplotě ledu. Teplejší a tedy měkčí led je totiž snazší deformovat než tužší studený led. Impaktní krátery, které prošly viskózní relaxací mají tendenci mít do výšky vyzvednutá dna, či mít vnitřek kráteru natolik zahlazený, že se existence kráteru dá rozpoznat jen díky zachovalému okraji impaktního kráteru, nikoliv přítomností centrální deprese. Ukázkovým příkladem takovéto změny na Enceladu je kráter Dunyazad.\n\nSonda Voyager 2 objevila řadu útvarů na Enceladu vzniklých tektonickými procesy. Jednalo se například o smykové plochy a pásy rýh či hřebenů. Údaje pořízené sondou Cassini následně naznačily, že tektonismus je hlavním důvodem deformace povrchu Enceladu. Na povrchu byly objeveny i zvláštní kaňony, tzv. rifty, které mohou být až 200 kilometrů dlouhé, 5 až 10 kilometrů široké a okolo 1 kilometru hluboké. Tyto útvary musí být geologicky velmi mladé, protože protínají jiné povrchové tektonické útvary a protože mají ostrý topografický profil s výraznými výchozy podél stěny útesů, což naznačuje, že ještě nebyly výrazněji erodovány.\n\nDůkazy o tektonické aktivitě na Enceladu nabízejí i oblasti tvořené zakřivenými pásy rýh a hřebenů. Tyto pásy, jež byly prvně pozorovány sondou Voyager 2, od sebe často oddělují hladké pláně od oblastí výrazně poznamenané impaktními krátery. Rýhované oblasti, jako například \"Samarkand Sulci\", připomínají svým vzhledem zdánlivě některé místa na povrchu měsíce Ganymedu. Nicméně oproti nim je jejich rozložení složitější. Většinou tak nevytváří sady rovnoběžných pásů, ale spíše sady nahodile prohnutých útvarů. Navíc se sondě Cassini povedlo v oblasti \"Samarkand Sulci\" pozorovat i tmavé oblasti (125 a 750 metrů široké) ležící rovnoběžně od rovných zlomů. Ty byly později interpretovány jako malé deprese vzniklé kolapsem ledového povrchu vystaveného změně napětí kůry.\n\nVyjma těchto útvarů se na Enceladu vyskytují i další typy tektonických poruch. Mnoho těchto prasklin se nachází v oblastech s množstvím impaktních kráterů. Předpokládá se, že praskliny sahají do hloubky pouze několika stovek metrů. Dalším příkladem jsou lineární rýhy poprvé pozorované sondou Voyager 2 a později v mnohem lepším rozlišení sondou Cassini. Tyto lineární rýhy představují jedny z nejmladších útvarů, které se na povrchu Enceladu nachází. Toto tvrzení ale neplatí beze zbytku pro všechny. Stratigrafická pozice některých totiž naznačuje, že mohou být i velice staré. Dalšími pozorovanými tektonickými útvary jsou hřebeny dosahující výšky až 1 kilometru. Nicméně nejsou tak časté jako v případě Jupiterovo měsíce Europy. S ohledem na tyto útvary a na rozsah přetvoření povrchu Enceladu je tak očividné, že tektonické procesy hrály významnou roli po většinu doby existence měsíce.\n\nSonda Voyager 2 pozorovala dvě oblasti tvořené hladkými pláněmi s relativně plochým reliéfem a relativně malým počtem impaktních kráterů (ve srovnání s jinými oblastmi silně posetými impaktními krátery). To naznačuje, že tyto oblasti jsou relativně mladé. V oblasti \"Sarandib Planitia\" se dokonce na základě tehdejších snímků nepodařilo objevit žádný impaktní kráter. V jiné oblasti ležící jihozápadně od \"Sarandib Planitia\" se nachází řada vzájemně se protínajících trhlin. Sonda Cassini tyto oblasti nasnímala s mnohem lepším rozlišením, což umožnilo zjistit, že se zde nacházejí nízké hřebeny a trhliny pravděpodobně vzniklé střihovým napětím. Snímky ve vysokém rozlišení oblasti \"Sarandib Planitia\" pak odhalily pouze malý počet impaktních kráterů, což naznačilo že jednotka je stará buď před 170 milióny, nebo 3,7 miliardami let. Rozptyl stáří je dán závislostí předpokládané četnosti srážek Enceladu s okolními tělesy.\n\nV podstatě globální pokrytí povrchu Enceladu fotografiemi získanými sondou Cassini umožnilo objevit další hladké pláně na povrchu měsíce. Většina z nich se nachází na polokouli přivrácené po směru oběžné dráhy měsíce. V této oblasti, která leží na opačné straně Enceladu než oblasti \"Sarandib\" a \"Diyar Planitiae\", je povrch posetý sítí mělkých propadlin a nízkých hřebenů, tvarem podobných deformacím známým z oblasti jižního pólu. Naznačuje to tak, že jejich vhled je ovlivněn slapovým působením Saturnu na Enceladus.\n\nSnímky pořízené sondou Cassini během průletu ze dne 14. července 2005 odhalily zvláštní tektonicky deformovanou oblast obklopující jižní pól měsíce. Tato oblast, která se rozkládá od pólu až k 60° jižní šířky, je pokryta tektonickými prasklinami a hřebeny. Současně se zde nachází jen minimum impaktních kráterů, což naznačuje, že se jedná nejenom o nejmladší část povrchu Enceladu, ale i o nejmladší povrch na jakémkoliv středně velkém ledovém měsíci sluneční soustavy. Odhady stáří na základě modelování pravděpodobnosti vzniku impaktních kráterů naznačují, že tato oblast by mohla být mladší méně než 500 000 let. Poblíž středu této oblasti se nachází čtyři rozsáhlé praskliny ohraničené hřbety, které se neoficiálně označují jako \"tygří pruhy\". Zdá se, že se jedná o nejmladší útvary v této oblasti. Jejich okolí tvoří mentolově zelený vodní led (jedná se o falešnou barvu viditelnou na infračervených snímcích), který je možné spatřit na výchozech a na stěnách prasklin. Naproti tomu okolní hladké pláně jsou pokryty „modrým“ ledem, což napovídá, že je oblast natolik mladá, že nestihla být ještě pokryta ledovými částicemi dopadajícími zpět na povrch z prstence E. Výsledky pořízené spektrometrem pro viditelné a infračervené pásmo (tzv. VIMS) naznačují, že nazelenalý materiál obklopující tygří pruhy je chemický odlišný od zbytku povrchu měsíce. Uvnitř pruhů detekoval VIMS krystalický vodní led svědčící o tom, že by tento materiál mohl být mladší než 1000 let (či by alternativně mohl být teplotně pozměněn v nedávné minulosti). VIMS taktéž detekoval jednoduché organické sloučeniny v oblasti tygřích pruhů, které nebyly prozatím detekovány nikde jinde na povrchu Enceladu. Při průletu ze dne 14. července 2005 byla jedna oblast charakterizovaná přítomností „modrého“ ledu nafocena ve vysokém detailu, což umožnilo odhalit, že oblast byla významně tektonicky deformována a že je pokryta kameny o velikosti desítek až stovek metrů.\n\nHranice jižní polární oblasti je ohraničena souborem rovnoběžných hřbetů a údolí ve tvaru Y a V. Tvar, orientace a pozice těchto útvarů naznačuje, že vznikly vlivem celkové změny tvaru měsíce Enceladu. K roku 2006 existovaly dvě hlavní teorie vysvětlující jejich vznik. Obě dvě předpokládají, že oběžná dráha Enceladu se posunula blíže k Saturnu, čímž došlo ke zrychlení rotace měsíce. Následkem toho bylo buď zploštění měsíce nebo nárůst množství teplého, méně hustého materiálu uvnitř Enceladu, který se následně začal pohybovat směrem k jižnímu pólu měsíce. Následkem čehož se tvar měsíce pokoušel této nové situaci přizpůsobit. Problémem této představy je, že jak jižní oblast v okolí pólu, tak i severní oblast by měly mít podobné tektonické deformace, což ale nepozorujeme. Nicméně oblast v okolí severního pólu je silně poseta impaktními krátery, je tedy mnohem starší. To napovídá, že by mohla být i značně tlustší. Nabízí se tak možnost, že právě rozdílná tloušťka litosféry měsíce by mohla být jedním z vysvětlení rozdílnosti ve vzhledu severní a jižní polokoule.\n\nPřed misí \"Cassini\" jsme věděli jen velmi málo o tom, jak vypadá vnitřní stavba Enceladu. To se změnilo s průlety sondy Cassini, které poskytly jak přesné informace o hmotnosti a tvaru měsíce, tak i detailní fotografie povrchu a řadu geofyzikálních měření.\n\nPrvní přibližné určení hmotnosti se podařilo udělat na základě průletů sond Voyager, což nám dalo šanci odhadnout, že Enceladus musí být tvořen téměř kompletně z vodního ledu. Nicméně na základě gravitačního působení Enceladu na sondu Cassini bylo možné určit hmotnost měsíce mnohem přesněji a tím i zpřesnit odhady jeho hustoty. Došlo tak k navýšení hustoty Enceladu na 1,61 g/cm. To je více, než je hustota ostatních středně velkých ledových měsíců Saturnu. Naznačuje to, že Enceladus obsahuje větší zastoupení silikátů a železa ve svém nitru.\n\nVědci navrhli, že měsíc Iapetus a další ledové měsíce Saturnu včetně Enceladu vznikly relativně krátce po zformování prachového mračna, ze kterého vznikl Saturn, což se projevilo ve vysokém zastoupení radionuklidů s krátkým poločasem rozpadu v jejich nitru. Tyto radionuklidy (jako například Al-26 a železo-60, mají krátkou životnost, během které ale produkují relativně rychle velké množství tepla. Bez zastoupení těchto radionuklidů s krátkou životností, které tak doplnily produkcí tepla radionuklidy s dlouhým poločasem rozpadu, by Enceladus neměl dostatek tepla pro zabránění rychlého zamrznutí. S ohledem na relativně vysoký podíl hornin ve stavbě Enceladu odrážející se ve vysokém nabohacení právě o sup>26</sup>Al aFe se předpokládá, že měsíc prošel vnitřní diferenciací, během které vznikl ledový plášť a kamenité jádro. Následné teplo uvolňované radioaktivním rozpadem prvků s dlouhým poločasem rozpadu v kombinaci s teplem vznikajícím během slapového zahřívání mohlo zvýšit teplotu jádra až na 1000 K, což by stačilo k roztavení vnitřního ledového pláště. Nicméně k tomu, aby byl Enceladus stále aktivní, část jádra měsíce musí být roztavená a schopna tak pohybu při působení slapových sil Saturnu. Slapové zahřívání, ať už způsobené rezonancí s Dione nebo librací měsíce, by mohlo stále udržovat tyto horké oblasti v jádře a tak umožňovat současnou geologickou aktivitu.\n\nSoučasný tvar měsíce napovídá, že Enceladus není v hydostratické rovnováze. Měsíc tak nejspíše dříve rotoval rychleji než dnes. Gravitační měření provedená sondou Cassini ukázala, že hustota jádra je nízká, což napovídá, že se v jádře vyskytuje vyjma silikátových hornin i voda.\n\nDůkazy o přítomnosti kapalné vody pod povrchem Enceladu se začaly hromadit od roku 2005, kdy vědci objevili mračna obsahující vodní páru vznášející se nad oblastí jižního pólu měsíce. které jsou vyvrhovány z povrchu do okolního prostoru rychlostí až 2189 km/h a v množství okolo 250 kg/s. Krátce poté, v roce 2006, sonda Cassini odhalila, že Enceladus je zdrojem částic Saturnova prstence E. Pří průzkumu povrchu měsíce bylo objeveno, že povrch v blízkosti tygřích pruhů je nerovnoměrně pokryt částečkami solí, kdežto materiál prstence E je tvořen převážně krystalky vodního ledu. To je dáno tím, že částice soli jsou těžší, takže nemohou tak snadno uniknout z gravitačního působení měsíce. Přítomnost solí tak ale naznačuje, že se pod povrchem nachází slaný oceán kapalné vody. Sondě Cassini se taktéž podařilo v mračnech objevit známky jednoduchých organických sloučenin.\n\nGravimetrická data z prosince 2010 pořízená během průletu sondy Cassini nad Enceladem ukázala, že se pod zmrzlým povrchem měsíce pravděpodobně nachází oceán kapalné vody situovaný pod oblastí jižního pólu. Oceán by se měl nacházet nejspíše pod 30 až 40 kilometry ledu a jeho mocnost by měla být minimálně 10 kilometrů v oblasti jižního pólu.\n\nMěření librace Enceladu naznačuje, že je celá ledová kůra měsíce oddělena od kamenitého jádra měsíce, což napovídá, že podpovrchové těleso kapalné vody má globální charakter. Míra librace (0.120° ± 0.014°) naznačuje hloubku tohoto globálního oceánu mezi 26 a 31 kilometry. Pro srovnání oceán na Zemi má průměrnou hloubku 3.7 kilometrů.\n\nOdhadujeme, že oceán je tvořen slanou vodou (-Na, -Cl, -CO) a že je výrazně zásaditý (hodnota pH 11 až 12).Vysoká hodnota pH je vysvětlována jako důsledek serpentinizace chondritických hornin, což vede ke vzniku molekul H. Významného geochemického zdroje energie, který by mohl podporovat jak abiotickou, tak i biologickou syntézu organických molekul shodných s těmi, které byly detekovány v mračnech vyvrhovaných gejzíry nad povrch Enceladu.\n\nPo průletu sond Voyager okolo Enceladu na počátku 80. let 20. století se začali vědci domnívat na základě mladého vzhledu povrchu měsíce a jeho vysoké odrazivosti, že by se mohlo jednat o geologicky aktivní těleso. Současně si povšimli, že měsíc se nachází v nejužší, ale na částice nejbohatší části prstence E, což je vedlo k úvaze, že by měsíc mohl být zdrojem tohoto materiálu za pomoci vyvrhování vodní páry do vesmírného prostoru. Tento předpoklad se potvrdil na základě dat získaných sondou Cassini, když byla na snímcích kamery ISS v lednu a únoru 2005 zachycena mračna směsi ledu a dalších látek aktivního kryovulkanismu, zvláštní formy sopečné činnosti, během které není na povrch vyvrhované magma tvořené silikáty, ale směs vody a různých látek. Během prvního pozorování mračen vyvstala otázka, jestli se nejedná o artefakt vzniklý během pořízení snímku, nicméně na základě údajů z magnetometru z února 2005 bylo zjištěno, že mračna představují skutečné objekty. Magnetometr zaznamenal nárůst intenzity iontových cyklotronových vln v okolí Enceladu. Tyto vlny jsou produkovány vlivem interakce ionizovaných částic s magnetickým polem a jejich frekvence může být použita k určení chemického složení ionizovaného plynu, v tomto případě vodní páry.> Následující průlety pak umožnily zjistit, že hustota atmosféry Enceladu klesá se vzdáleností od jižního pólu.\n\nShodou náhod se sondě Cassini podařilo 14. června 2005 proletět skrze mračno vyvržených plynů, což umožnilo řadě instrumentů provést detailní měření jeho složení. Zjistili jsme, že mračno tvoří hlavně vodní pára společně s dusíkem, metanem a oxidem uhličitým. Současně se podařilo potvrdit, že koncentrace částic významně narůstá směrem k Enceladu, což potvrdilo, že tento měsíc je zdrojem těchto částic tvořících prstenec E. Analýza dat následně potvrdila, že mračno tvořené hlavně vodní párou, kterým sonda Cassini proletěla, je výsledkem povrchových projevů kryovulkanismu odehrávajícího se v okolí jižního pólu.\n\nPřímé pozorování gejzírů, ze kterých se do okolí dostávají nad jižním pólem mračna, se sondě Cassini podařilo uskutečnit v listopadu 2005. (Nicméně samotná mračna byla zachycena na fotografiích již v lednu a únoru tohoto roku. Bylo ale potřeba zjistit, jestli se nejedná o umělý jev způsobený odleskem slunce na čočce kamery). Na listopadových fotografiích se pak podařilo rozpoznat jednotlivé výtrysky materiálu pravděpodobně pocházejících z několika zdrojů. Podařilo se i určit, že částice se pohybují střední rychlostí 1,25±0,1 km/s.\n\nDalší poznatky přinesl průlet z 12. března 2008, který odhalil chemické složení mračen. Bylo zjištěno, že se v mračnu vyskytují jednoduché uhlovodíky, jako například metan, propan, acetylén a formaldehyd. Složení mračen se tak velice podobalo chemickému složení většiny pozorovaných komet.\nKombinovaná analýza pořízených snímků, hmotnostní spektrometrie a magnetosférických dat naznačila, že mračna vystupují z natlakovaných podpovrchových prostor podobající se prostorám pod pozemskými gejzíry, nicméně s tím, že mechanismus, který pohání a udržuje erupce zůstal nejasný. Bylo zjištěno, že síla erupcí se v čase mění v závislosti na pozici Enceladu během oběhu okolo Saturnu. Mračna jsou přibližně čtyřikrát jasnější, když je Enceladus nejdále od Saturnu než když je k němu nejblíže. Toto chování je ve shodě s geofyzikálními výpočty, které naznačují, že praskliny v okolí jižního pólu by měly být v kompresi, tedy se uzavírat, když je měsíc nejblíže k Saturnu (tedy v periapsidě), a naopak v tenzi, tedy se otevírat, když je od Saturnu nejdále (tedy v apoapsidě).\n\nVětšina materiálu mračen je vyvrhována během erupcí probíhající ve velké části rozsáhlých trhlin, nikoliv tedy jednotlivými izolovanými gejzíry, jak by se mohlo z fotografií zdát. Na snímcích jsme totiž svědky optického klamu způsobeným směrem pozorování a lokální geometrií prasklin. \n\nBěhem průletu uskutečněného 14. července 2005 zjistila sonda Cassini za pomoci infračerveného spektrometru, že okolí jižního pólu je abnormálně teplé. Teploty zde většinou dosahují mezi 85 až 90 K, nicméně několik prostorově malých oblastí má teplotu až 157 K. Příliš na to, aby se jednalo o výsledek zahřátí povrchu Sluncem. Takto vysoké teploty tak naznačily, že je povrch ohříván v důsledku procesů odehrávajících se uvnitř měsíce. V současnosti panuje obecná shoda, že se pod povrchem nachází kapalný oceán, nicméně ani jeho přítomnost nevysvětluje zdroj tepla s tepelným tokem okolo 200 mW/m, což je přibližně 10 krát více tepla, než jsou schopny poskytnout radioaktivní prvky svým přirozeným rozpadem.\n\nV průběhu let bylo navrženo několik vysvětlení pro pozorované teplotní anomálie a s nimi spojenými gejzíry a mračny, např. série prasklin propojující podpovrchový oceán kapalné vody s povrchem, sublimace ledu dekomprese a disociace metan hydrátu, střižné zahřívání, nicméně vědecká diskuse o možných zdrojích tepla Enceladu je stále ještě v běhu.\n\nZahřívání Enceladu probíhalo v průběhu času různými mechanismy. Radioaktivní rozpad některých prvků v jeho jádře mohl na začátku tento měsíc zahřát. vlivem čehož mohlo vzniknout teplé jádro a podpovrchový oceán, který je nyní udržován před zamrznutím neznámým mechanismem. Geofyzikální modely naznačují, že slapové zahřívání představuje hlavní současný zdroj tepla, pravděpodobně ještě dodatečně podporován radioaktivním rozpadem některých prvků a nějakou nám zatím neznámou chemickou reakcí produkující teplo. V roce 2007 vyšla studie zaměřující se na vnitřní teplo Enceladu, ze které vyplynulo, že množství tepla produkovaného slapovým zahříváním nemůže být větší než 1,1 gigawattu, což je v rozporu s pozorováním. Sonda Cassini totiž zjistila s pomocí infračerveného spektrometru zkoumající po 16 měsíců oblast jižního pólu, že množství tepla produkovaného uvnitř Enceladu musí být okolo 4,7 gigawattu a že je měsíc v teplotním equilibriu.\n\nPozorovaný teplotní výstup 4,7 gigawattů je obtížné vysvětlit jen za pomoci slapového zahřívání, takže hlavní zdroj tepla Enceladu tak zůstává záhadou. Většina vědců se domnívá, že pozorovaný tepelný tok není dostatečný k tomu, aby udržel podpovrchový oceán kapalný, takže se jeví pravděpodobné, že se jedná o pozůstatek z doby, kdy měsíc měl mnohem větší excentricitu a s tím spojené větší slapové zahřívání než dnes. Případně dříve musel být mnohem aktivnější jiný zdroj produkce tepla.\n\nSlapové zahřívání způsobují procesy slapového tření, kdy je oběžná a rotační energie přeměňována v kůře měsíce na teplo. Množství tepla a místo, kde vznikne, pak může ovlivnit ještě librace tělesa. V případě Enceladu je slapové zahřívání ledové kůry tak významné proto, že tento měsíc má pod povrchem oceán. Vědecké modely naznačují, že množství tepla, které Enceladus díky slapovému zahřívání dostává, ale nestačí k tomu, aby udržel oceán kapalný po více než 30 miliónů let. A to i tehdy, pokud by oceán obsahoval vyšší zastoupení látek snižující teplotu tuhnutí. Proto se domníváme, že Enceladus měl dříve více excentrickou oběžnou dráhu, což umožňovalo významnější působení slapového zahřívání a tím i vyšší produkci tepla. Je tak možné, že hloubka oceánu na Enceladu se tak může periodicky měnit v čase v závislosti na pravidelných změnách excentricity měsíce. Předchozí modely naznačují, že perturbace oběžné dráhy by mohl způsobovat měsíc Dione. Povrch Enceladu naznačuje, že celý měsíc prošel obdobím vyššího tepelného toku. \n\nEnceladus pravděpodobně v době svého vzniku měl vyšší zastoupení radioaktivních prvků s krátkým poločasem rozpadu, jako například izotop hliníku-26, železa-60 nebo hořčíku-60. Jejich rozpadem bylo uvolněné enormní množství tepla v relativně krátké době, během 7 miliónů let, což umožnilo vznik kamenitého jádra obklopeného ledovým pláštěm. I přes to, že množství produkovaného tepla z těchto radioaktivních zdrojů časem významně klesalo, kombinace radioaktivního tepla s teplem vzniklým slapovým zahříváním mohlo zabránit zamrznutí podpovrchového oceánu. V současnosti radioaktivní zahřívání poskytuje okolo 3,2 × 10 ergs/s - za předpokladu, že Enceladus je složený z ledu, železa a křemičitých hornin. Zahřívání radioaktivními prvky s dlouhým poločasem rozpadu, jako je uran-238, nebo uran-235, thorium-232 a draslík-40, produkuje uvnitř měsíce přibližně 0,3 gigawattů. Přítomnost hlubokého oceánu v některých oblastech pod povrchem Enceladu naznačuje, že tepelný tok musí být desetkrát vyšší, než může radioaktivní rozpad prvků uvnitř jádra poskytnout.\n\nProtože nebyl zpočátku detekován žádný čpavek ve vyvrhovaných mračnech přístroji sondy Cassini, který by působil jako nemrznoucí směs, předpokládalo se, že se pod povrchem nachází prostory vyplněné téměř čistou vodou o teplotě minimálně 270 K. Čistá voda totiž vyžaduje vyšší teplotu k udržení v kapalném skupenství. Stopy čpavku se povedlo objevit během průletu sondy v roce 2008, což významně změnilo naše představy. Přítomnost čpavku totiž naznačila, že bude potřeba nižší teploty k udržení kapalné vody a vzniku mračen. Je tak možné, že se pod povrchem nachází vrstva směsi vody a čpavku o teplotě pouhých 170 K, což by znamenalo, že je potřeba mnohem méně energie ke vzniku mračen. Nicméně tepelný tok o velikosti 4,7 gigawattů je ke vzniku kryovulkanismu dostatečný i bez přítomnosti čpavku.\n\nEnceladus je relativně malý měsíc tvořený ledem a kamením. Má nepravidelný elipsoidní tvar, v jednom směru má průměr 513 km, mezi polokoulí přivrácenou a odvrácenou k Saturnu pak 503 km a mezi severním a jižním pólem dosahuje průměru 497 km. Enceladus tak dosahuje přibližně jedné sedminy velikosti pozemského Měsíce. Jedná se o šestý největší a šestý nejhmotnější měsíc Saturnu.\n\nMěsíc Mimas, který leží k Saturnu blíže než Enceladus, je geologicky mrtvým světem. A to i přes to, že díky své bližší poloze k Saturnu by měl být vystaven silnějším slapovým jevům než Enceladus. Tento paradox může být vysvětlen z části závislosti chování vodního ledu na teplotě. Tedy látky, která tvoří převážnou část Mimase i Enceladu. Velikost slapového zahřívání na jednotku hmotnosti je dána vztahem formula_1, kde\"ρ\" je hustota měsíce, \"n\" je střední úhlová rychlost, \"r\" je poloměr měsíce, \"e\" je excentricita oběžné dráhy měsíce , \"μ\" je modul pružnosti ve smyku a \"Q\" je bezrozměrný disipační faktor. Pro stejné teplotní přiblížení vychází, že očekávaná hodnota q pro Mimas je přibližně 40 násobná než u Enceladu. Nicméně parametry \"μ\" a \"Q\" jsou teplotně závislé. Za vysokých teplot (blízko bodu tání) \"μ\" a \"Q\" jsou nízké, takže slapové zahřívání je silné. Modelování naznačuje, že pro Enceladus je jak základní nízkoenergetický teplotní stav s malým vnitřním teplotním gradientem, tak i excitovaný vysokoenergetický teplotní stav s významným teplotním gradientem a doprovodnou konvekcí, pokud dojde k jejímu vzniku, bude stabilní. V případě Mimasu se zdá, že pouze nízkoenergetický stav je stabilní a to i přes to, že Mimas je k Saturnu blíže. Geofyzikální modely tak naznačují nízkoenergetický teplotní stav pro Mimas (hodnoty \"μ\" a \"Q\" jsou vyšší), ale možný vyšší teplotní stav pro Enceladus (hodnoty \"μ\" a \"Q\" jsou nízké). Další informace z historie Enceladu jsou potřeba k vysvětlení toho, jak mohl Enceladus vůbec dosáhnout vysokoenergetického stavu (například radioaktivním zahříváním) nebo vyšší excentricitou oběžné dráhy v minulosti.)\n\nVýznamně vyšší hustota Enceladu ve srovnání s Mimasem (1,61 vs. 1,15 g/cm), naznačuje vyšší zastoupení hornin a tím pádem i vyšší produkci tepla radioaktivním zahříváním po zformování těchto těles, je často uváděna jako významný faktor ve vyřešení tohoto paradoxu.\n\nBylo navrženo, že aby ledové měsíce o velikosti Mimase nebo Enceladu mohly vstoupit do excitovaného stavu slapového zahřívání a s tím vzniku doprovodné konvektivního proudění, musí vstoupit do oběžné rezonance dříve, než ztratí příliš mnoho počátečního tepla. Protože je Mimas menší než Enceladus, je tak možné, že chladl a zmrzl mnohem rychleji, což by znamenalo, že příležitost pro vstup do oběžné rezonance s jiným tělesem byla mnohem kratší.\n\nEnceladus ztrácí svou hmotnost rychlostí přibližně 200 kg/s. Kdyby měsíc ztrácel svou hmotnost takovouto rychlostí po 4,5 miliardy let, tak by během té doby ztratil přibližně 30 % své původní hmotnosti. Podobné hodnoty je dosaženo za předpokladu, že počáteční hustota Enceladu a Mimase byla shodná. To naznačuje, že tektonismus v oblasti jižního pólu je pravděpodobně spojen s poklesem a doprovodnou subdukcí způsobenou procesy spojenými se ztrátou materiálu.\n\nV roce 2016 vyšla studie zkoumající změnu oběžné dráhy Saturnovo měsíců na základě slapového působení mateřské planety, která ukazuje, že všechny měsíce ležící mezi Saturnem a Titánem, včetně Enceladu, mohly vzniknout relativně nedávno. Před přibližně 100 milióny let.\n\nEnceladus vyvrhuje mračna slané vody, která obsahuje nepatrná zrna křemičitého písku, dusíku ve formě čpavku, a organických molekul, včetně stop metanu, propanu, acetylenu a formaldehydu. To naznačuje, že pod povrchem měsíce dochází k hydrotermální aktivitě a že se tam tedy nachází energetický zdroj. Navíc geofyzikální modely naznačují, že kamenité jádro je porézní, což umožňuje vodě do něj snadno pronikat a tím z jádra odvádět teplo. Molekulární vodík (H), geochemický zdroj energie, který může být metabolizován metanogoneními bakteriemi, by mohl být dle modelů ve slaném oceánu Enceladu přítomen, pokud by měl oceán zásadité pH vlivem serprentinizace chondritických hornin.\n\nPřítomnost podpovrchového globálního slaného oceánu, ve kterém se pravděpodobně nachází globální cirkulace, zdroj energie a jednoduché organické sloučeniny a kde je voda v kontaktu s kamenitým jádrem měsíce, představuje vhodné prostředí, kde případně hledat po stopách možného mimozemského života. Z toho důvodu bylo navrženo několik dalších robotických misí zaměřených na výzkum Enceladu a jeho oceánu.\n\nDvojice sond Voyager byly prvními sondami, které pořídily první detailní snímky Enceladu z bezprostřední blízkosti. Voyager 1 proletěla kolem měsíce jako první, 12. listopadu 1980 a to ve vzdálenosti 202,000 km. Snímky pořízené z této vzdálenosti měly velice nízké rozlišení, ale i přes to umožnily zjistit, že vysoce odrazivý povrch je relativně málo posetý impaktními krátery naznačující, že je relativně mladý. Voyager 1 taktéž potvrdil, že Enceladus se nachází v nejhustší části Saturnovo prstence E. To, společně s mladým vzhledem povrchu, vedlo vědce k domněnce, že by částice prstence E mohly pocházet z povrchu Enceladu.\n\nSonda Voyager 2 proletěla 26. Srpna 1981 kolem Enceladu blíže než její sesterská sonda a to ve vzdálenosti 87,010 km, což umožnilo pořídit snímky s vyšším rozlišením. Nové fotografie pomohly odhalit oblasti s různým vzhledem, množstvím kráterů a tím i rozdílným věkem. Zatímco krátery silně poseté oblasti se našly převážně na severní polokouli směrem k pólu, tak oblasti impaktními krátery málo postižené byly nalezeny v blízkosti rovníku. Enceladus tak svým vzhledem na první pohled neodpovídal impaktními krátery silně posetému Mimasu, dalšímu měsíci Saturnu, který je jen o trochu menší než Enceladus. Objevení oblastí s malým množstvím impaktních kráterů vědeckou obec překvapil, protože do té doby žádná vědecká teorie nepředpokládala, že by takto malý a chladný měsíc by mohl takto vypadat.\n\nZodpovězení mnoha otázek musela počkat až do doby, kdy byla do soustavy Saturnu 1. června 2004 úspěšně navedena sonda Cassini. S ohledem na poznatky sond Voyager představoval Enceladus jeden z hlavních vědeckých cílů této nové mise, což se odrazilo v naplánování několika poměrně blízkých průletů v okolí tohoto měsíce. Data pořízená během průletů pak umožnila celou řadu objevů umožňující lépe pochopit procesy odehrávající se na tomto měsíci. Současně objev aktivního kryovulkanismu na Enceladu způsobil, že se v průběhu mise dostalo Enceladu mnohem větší pozornosti a naplánování dalších průletů (některých ve vzdálenosti pouhých 48 až 50 km nad povrchem). Když skončila primární fáze mise Cassini a došlo k prodloužení mise, Enceladus byl stále vědecky zajímavým cílem, proto bylo zařazeno dalších 7 průletů okolo tohoto tělesa.\n\nSonda Cassini poskytla množství důkazů, že Enceladus má pod povrchem oceán kapalné vody se zdrojem energie a řadou anorganických i organických látek, což z tohoto měsíce dělá jedno z nejvhodnějších míst ve sluneční soustavě pro pátrání po případných prostředích umožňujících existenci mimozemského života. Vodní oceán na Europě je totiž skryt pod mnohem tlustší vrstvou ledu, což ztěžuje jeho případný průzkum.\n\nMnožství objevů sondy Cassini přimělo vědce k předložení dalších návrhů sond, které by na úspěchy Cassiny navázaly. Jedním z navržených konceptů NASA tak byla sonda, která by byla schopna nejenom průletu skrz mračna gejzíry vyvrženého materiálu, ale i odebrání jejich vzorků s následným návratem zpět na Zemi Další návrh (pracovní označení Journey to Enceladus and Titan) předpokládal průlet skrze mračno a následný výzkum zachyceného materiálu na místě, či přistávací modul (Enceladus Explorer) navržený německým DLR umožňující výzkum případné obyvatelnosti podpovrchového oceánu. and two astrobiology-oriented mission concepts (the Enceladus Life Finder and Life Investigation For Enceladus). Evropská vesmírná agentura ESA taktéž pracuje na koncepčních studiích k vyslání sondy k Enceladu v rámci kombinované mise \"TandEM\" (Titan and Enceladus Mission).\n\nMise \"Titan Saturn System Mission\" (\"TSSM\") byla plánovaná jako společná mise NASA/ESA za účelem průzkumu Saturnových měsíců s důrazem na výzkum Enceladu. Nicméně návrh mise TSSM soupeřil o finance a tedy realizaci s návrhem mise \"Europa Jupiter System Mission\" (\"EJSM\") k výzkumu Europy, měsíce Jupitera. V únoru 2009 bylo oznámeno, že NASA/ESA dá přednost misi \"EJSM\" před misí \"TSSM\".\n\n"}
{"id": "25814", "url": "https://cs.wikipedia.org/wiki?curid=25814", "title": "Lafferova křivka", "text": "Lafferova křivka\n\nLafferova křivka, pojmenovaná po americkém ekonomovi Arthuru Lafferovi, zobrazuje hypotetickou závislost celkové sumy vybraných daní na míře zdanění.\n\n\"Vysoké daně mají negativní dopad na ekonomický růst, protože oslabují motivaci lidí k pracovním výkonům, zvětšují daňové úniky a vyvolávají únik kapitálu (vč. lidského (odliv mozků), takzvaný Čtvrtý výrobní faktor (nehmotný kapitál vč. podnikatelských schopností)) ze země.\"\n\nJde o jev, který popisuje skutečnost, že zvyšování daní má od určitého bodu negativní výnos pro stát (státní zaměstnance) a zvýšení daňové sazby proto nemusí zapříčinit maximalizaci daňových výnosů. Příliš vysoká daňová sazba bude natolik zatěžovat daňové poplatníky, že v konečném důsledku zapříčiní růst šedé a černé ekonomiky plus únik kapitálů do méně daňově zatížených zemí.\n\nPlatí, že v obou extrémních případech je daňový výnos nulový:\n\nDle Lafferovy křivky někde mezi těmito dvěma body existuje taková míra zdanění, která generuje maximální výnosy. Zvyšování daňové sazby nad tuto hranici se dle ní již projeví negativně.\n\nTermín \"Lafferova křivka\" údajně poprvé použil Jude Wanniski (reportér The Wall Streat Journal) v roce 1974 po večeři v Two Continents Restaurant v the Washington Hotel, kde se setkal s Arthurem Lafferem, Dickem Cheneyem, Donaldem Rumsfeldem a s jeho zástupkyní tiskového mluvčího Grace-Marie Arnettovou. Na tomto setkání se Laffer vyjádřil proti zvyšování daní, které prováděl prezident Gerald Ford a údajně načrtl křivku na ubrousek ke znázornění tohoto konceptu. Laffer tvrdí, že nemá žádnou vzpomínku na tento ubrousek, ale říká, že \"Používal jsem takzvanou Lafferovu křivku při učeních svých studentů\".\n\nSám Laffer netvrdí, že vymyslel tento koncept, to připisuje tuniskému učenci Ibn Khaldunovi a jeho knize Mugaddimah, kterou vydal ve 14. století. V poslední době se autorství přisuzuje John Maynardovi Keynesovi.\n\nExistují i jiné historické precedenty než ty citované přímo Lafferem. Například v roce 1924 ministr financí Andrew Mellon řekl: \"Zdá se, že je pro některé obtížné pochopit, že vysoká míra zdanění nemusí nutně znamenat velké příjmy pro vládu, a že další příjmy mohou být často získány jen pomocí nižších sazeb\". On tvrdil, že \"73 % z ničeho je nic!\". Právě proto se snažil o snížení horní sazby daně z příjmu ze 73 % na 24 % (stejně jako daňové úlevy pro nižší třídu). Nutno ovšem dodat, že Mellon byl v polovině 20. let jedním z nejbohatších lidí ve Spojených státech amerických, třetí největší plátce daní po Johnu D. Rockefellerovi a Henry Fordovi. V období, kdy působil jako ministr financí USA jeho bohatství dosáhlo maxima přibližně okolo hodnoty 300 - 400 milionů dolarů. Celkové příjmy z daně z příjmu fyzických osob nominálně vzrostly z 719 milionů dolarů v roce 1921 na více než jednu miliardu v roce 1929. Průměrný nárůst byl o 4,2 % ročně po období 8 let, což příznivci snižování daní připisují právě nízkým daňovým sazbám.\n\nPodobné argumenty jako tyto obhajuje rovněž Ali ibn Abi Talib, čtvrtý chalífa, v dopise adresovaném guvernérovi Egypta Maliku al-Ashtarovi. Důvody, které v dopise uvádí, jsou, že snížení daní zvyšuje\npřičemž jsou podobné těm, které citoval prezident Ronald Reagan v roce 1980. David Hume vyjádřil v roce 1756 podobné názory v eseji Daně stejně jako jeho kolega, skotský ekonom Adam Smith o 20 let později.\n\nDemokratická strana v USA vyšla s argumentem nízkých daní v 80. letech 19. století a jako důkaz uváděla vysoký příjem z dovozních cel během Občanské války (1861-1865), který vedl k přebytkům v rozpočtu. Naproti tomu Republikánská strana, působící v protekcionistickém průmyslovém severovýchodu, tvrdila, že snížení sazeb by vedlo k poklesu příjmů. Demokratická strana, působící na zemědělském jihu, oponovala, že snížení cel by mohlo vést k vyšším příjmům při současném zvýšení počtu zdanitelných položek.\n\nLaffer vysvětluje model v kontextu dvou vzájemně působících účinků zdanění  - aritmetického a ekonomického efektu. \n\nAritmetický efekt předpokládá, že příjmy z daní se rovnají součinu sazby daně a zdanitelných příjmů (též označovaných jako základ daně). Při daňové sazbě 0 % model předpokládá nulový příjem z daní.\n\nEkonomický efekt předpokládá, že daňová sazba bude mít vliv na samotný základ daně. Při extrému daňové sazby 100 % má vláda teoreticky nulové příjmy, protože daňoví poplatníci mění své chování v reakci na daňovou sazbu:\ncož znamená, že ekonomický efekt daňové sazby 100 % snižuje daňový základ na nulu.\nProto někde mezi 0% a 100% leží daňová sazba, která bude příjmy z daní maximalizovat.\n\nAčkoli se z grafického znázornění křivky může zdát, že by optimální sazba daně měla být kolem 50 %, za předpokladu, že základ daně reaguje na daňové sazby lineárně, optimální sazba daně může být kdekoli mezi 0 % a 100 %. Stejně tak platí, že i když je křivka často znázorňována jako parabola, její tvar může být i jiný. Vliv může mít například elasticita, kdy za optimální elasticitu základu daně považujeme elasticitu rovnu 1, přičemž jakmile elasticita překročí danou hodnotu, příjmy z daní začnou klesat. \n\nByly zaznamenány různé snahy kvantifikovat vztah mezi příjmy z daní a daňovými sazbami, například ve Spojených státech ze strany Congressional Budget Office. \n\nAčkoli je vztah mezi sazbou daně a příjmy z daní obecně přijímán, o jeho přesné povaze se diskutuje. V praxi můžeme tvar hypotetické Lafferovy křivky pouze odhadovat. Je však pravděpodobné, že se bude lišit pro různé ekonomiky a bude záviset na elasticitě nabídky zdaněného výrobního faktoru práce i dalších faktorech. Zároveň se může proměňovat i v průběhu času. Odhad tvaru křivky mohou komplikovat i progresivní daně nebo případné rozdíly v motivaci ke zdaňované práci u různých příjmových skupin. Strukturu křivky mohou ovlivňovat také politická rozhodnutí (Například větší dostupnost tzv. daňových rájů a jiných úlev způsobí, že bod, kde příjmy z daní začnou klesat, bude nižší.).\n\nLaffer představil křivku jako pedagogický nástroj ukazující, že za určitých okolností snížení daňových sazeb může ve skutečnosti zvýšit příjmy státního (byrokratického) rozpočtu a není třeba je kompenzovat snížením vládních výdajů nebo zvýšením půjček. Platí ale, že aby snížení daňové sazby skutečně příjmy státního rozpočtu zvýšilo, musí být současná daňová sazba vyšší než sazba maximalizující příjmy. Samotná křivka by však neměla být jediným základem, na základě kterého bude stát daňovou sazbu měnit. \n\nAmerický prezident Coolidge snížil v průběhu let 1921-25 sazbu z osobních příjmů z válečné úrovně 73 % na 25 %. Coolidge očekával, že tento krok „ve skutečnosti poskytne vládě více příjmů“. Inkaso příslušné daně skutečně vzrostlo, během let 1923-28 zhruba dvojnásobně při minimální inflaci. Podíl daní zaplacených bohatými (tehdejší definice bohatého člověka byla dána příjmem nejméně 100 000 dolarů ročně) vzrostl na 78% ve srovnání s 44 % v roce 1921, kdy mezní sazba daně činila 73 %.\n\nV roce 1962 došlo ke snížení horní sazby daně z příjmu prezidentem Kennedym. JFK mezní sazbu snížil z 91 % na 70 %. Distribuce daňového inkasa se rovněž změnila, podíl vyšších příjmových skupin vzrostl.\n\nBěhem let 1963-68 daňové inkaso v absolutních číslech vzrostlo zhruba o 50 %. Jakožto procento HDP se nicméně rozpočtové příjmy snížily z 17,2% na 17% HDP.\n\nNa Kennedyho navázal Ronald Reagan, který v roce 1981 prosadil plošné snížení sazeb daní z příjmů až na 28 %. Mezi lety 1981 a 1989 se objem rozpočtových příjmů jakožto procenta HDP snížil z 19,1% na 17,8% HDP. \n\nZvýšení schodku federálního rozpočtu za Reagana bylo částečně způsobeno explozí státních výdajů, výraznou roli hrál také pokles daňových příjmů státního rozpočtu ze zákonů nejvíce snižujících daně.\n\nTaké v Rusku byl zaznamenán podobný efekt: po razantním snížení daní z příjmů fyzických osob v roce 2001 vzrostl objem daňového inkasa. Dle určitých názorů byl postkomunistický daňový systém charakterizován vysokými sazbami a značnou složitostí. Objevovaly se zde příležitosti pro daňové úniky. Z tohoto důvodu vláda trpěla nedostatkem příjmů. Lafferova křivka nemá předpovídací schopnost, zachycuje mnoho hodnot, které jsou založeny na mixu mnoha různorodých historických proměnných, a proto je označována za pedagogický model a nemůžeme ho plně označovat za nástroj pro daňovou politiku. \n\nDle názoru Mezinárodního měnového fondu nízké daňové inkaso bylo příčinou finanční nestability země. Doporučil zavedení nových daní a posílení finančních úřadů, což mohlo vést ke zrychlenému odtoku kapitálu ze země. Daňové inkaso Ruské federace pokleslo z úrovně 11,1 % HDP v roce 1995 na 8,6 % HDP v roce 1998. \n\nPo finanční krizi doprovázené částečnou platební neschopností státu, vláda přistoupila k zavedení rovné daňové sazby ve výši 13 %. Relativní objem vybraných daní se zvýšil na 16,1% HDP v roce 2001.\n\nStudie Mezinárodního měnového fondu rozebírá příčiny ruského úspěchu. Mezinárodní měnový fond konstatoval, že vliv povzbuzení ekonomiky nízkými daněmi není prokazatelný v tak krátkém období, avšak bylo prokázáno určité zlepšení ve výběru daní. Před zavedením rovné daně (kdy platily tři sazby ve výši 12, 20 a 30 procent) Rusové přiznali pouze 52% svých příjmů. Po zavedení rovné daně došlo ke zlepšení situace a Rusové přiznali více jak 68 % příjmů. Ruské daňové inkaso vzrostlo, protože se zjednodušila administrativa a snížila se motivace k daňovým únikům. Tato motivace se snížila i díky velmi ostré politice státu proti daňovým únikům a soudním procesům s údajnými \"neplatiči daní\", jako byl případ podnikatele Chodorkovskij.\n\nEfekt Lafferovy křivky je velmi zřetelný i v české ekonomice u daní z příjmů fyzických i právnických osob. V roce 1999 činila sazba daně z příjmu právnických osob 35 %. Podíl inkasa této daně na hrubém domácím produktu činil 2,47 %.\n\nOd té doby se daňová sazba postupně snižovala až na 28 % v roce 2004 a 20 % v roce 2009. Od roku 2010 se sazba daně z právnických osob drží na 19%. Objem daní vybraných z příjmů právnických osob se od roku 1999 dosti podstatně zvýšil, a to při postupném snižování daňové sazby. V roce 2006 dosáhl podíl této daně na hrubém domácím produktu hodnoty 2,96 %: o pětinu více než v roce 1999. Kdyby se neprojevil efekt Lafferovy křivky, muselo by daňové inkaso nutně poklesnout jako procento z HDP.\n\nLafferova křivka se projevila již dříve také u daně z příjmů fyzických osob. V roce 1993 činila mezní sazba této daně 47 %, přičemž inkaso této daně představovalo 2,7 % HDP. V roce 2002 odvedly fyzické osoby na daních z příjmu 5,1 % HDP, a to při mezní sazbě 32 %. Sazba daně z příjmů fyzických osob byla až do roku 2008 progresivní a původně měla stanovených dokonce šest pásem. Od roku 2008 sazba progresivní není, i když od roku 2013 částečně ano (díky solidárnímu zvýšení daně). V roce 2016 činí mezní sazba daně z příjmů fyzických osob 15%.\n\nVšechny tyto výsledky ale zdaleka nelze připsat pouze vlivu Lafferovy křivky, protože docházelo i k mnoha administrativním změnám, účinnější práci daňových úřadů, postupnému doladění a zpřísnění zákonů atd. Zároveň pokračoval rychlý hospodářský růst, rostl počet firem odvádějících daně, klesala nezaměstnanost a rostly průměrné mzdy.\n\n\n"}
{"id": "25816", "url": "https://cs.wikipedia.org/wiki?curid=25816", "title": "Vzdělání", "text": "Vzdělání\n\nVzdělání je souhrn znalostí, dovedností a schopností, které lidé získávají prostřednictvím vzdělávání, výuky a studia. V češtině je pojem vzdělání užíván i v užším významu jako formálně uznané výsledky vzdělávání nebo učení (stupeň vzdělání popřípadě kvalifikace uvedená v Národní soustavě kvalifikací).\n\nPůvod slova vzdělání - „edukace“ odkrývá 1 teorii její funkce: latinské slovo \"educare\" pochází z kořenů znamenajících „vedení ven“ nebo „vedení vpřed“ s možnými implikacemi vývoje vrozených schopností a rozšíření horizontů.\n\nVzdělávání jednotlivce začíná po narození a pokračuje během života. (Existují teorie, že vzdělání začíná už před porodem, jak bylo zaznamenáno některými rodiči hrajícími hudbu nebo mluvícími na dítě v děloze doufajíce, že tím ovlivní vývoj dítěte.) Pro některé lidi úsilí a úspěchy denního života poskytují mnohem víc informací než formální škola. Členové rodiny mohou prohloubit efekt vzdělání – často víc než sami postřehnou – i když rodinné vyučování může fungovat velmi neformálně.\n\nFormální vzdělání probíhá, když si společnost, skupina nebo jednotlivec sestaví učební osnovy pro vzdělání lidí, obvykle mladých. Formální vzdělání může být systematické a důkladné, ale sponzor vzdělání může hledat vlastní výhody při formování vnímavých mladých žáků.\n\nDlouhodobé vzdělávání nebo vzdělávání dospělých se stále rozšiřuje. Půjčující knihovny poskytují levný neformální přístup ke knihám a jiným materiálům sebevýuky. Někteří dospělí prohlašují, že jen děti patří „do školy“. Mnoho dospělých se přihlašuje do škol postsekundární edukace na dálkové i denní studium a jsou často klasifikováni jako „netradiční studenti“ pro jejich administrativní odlišení od mladých dospělých přicházejících přímo ze střední školy.\n\nPočítače se stávají stále významnějším faktorem ve vzdělání, jednak jako prostředek pro vzdělávání online (typ dálkového studia) a e-learningu či m-learningu (elektronického studia). Tímto způsobem jednotliví studenti mohou studovat lekce a materiály snadno přes internet a CD-ROM (např. přes WebQuest) a participovat v mnohých interaktivních online studijních aktivitách.\n\nOsmdesát procent všech dětí žije v rozvojových zemích. Je tedy zřejmé, že školy mají zásadní vliv na to, jak se svět bude mít.\n\nV posledních třiceti letech, a především v posledním desetiletí, udělalo školství v rozvojových zemích obrovský krok kupředu: od roku 2000 počet dětí, které nechodí do školy, klesl o 25 procent. Na druhou stranu 72 až 113 milionů dětí školního věku zůstává mimo školní lavice, jen 74 procent z těch, které v rozvojových zemích do první třídy nastoupí, pětiletou docházku dokončí, a okolo 850 milionů dospělých – tedy jeden ze čtyř – dnes neumí číst a psát. Navíc ty děti, které v současné době školu stále ještě nenavštěvují, bude velmi obtížné do vzdělávacího systému zapojit. Jde totiž o děti nejchudší, nemocné, žijící v tradičně smýšlejících rodinách, ve válečných zónách a v nejodlehlejších oblastech světa.\n\nVěnovat pozornost pouze počtu dětí ve školách je nebezpečné. Kvalita toho, co se děti naučí, je stejně důležitá. A kvalita neudržela krok s rychlým růstem kvantity v posledních desetiletích. Naopak, v mnoha případech to bylo právě rychlé zavádění povinné školní docházky, které vedlo k přetížení škol a učitelů. A tak dnes srovnávací testy ukazují, že toho, co se děti v rozvojových zemích ve škole naučí, není mnoho: 30 až 50 procent z nich je po čtyřech až šesti letech docházky stále negramotných, o funkční gramotnosti ani nemluvě. Obecně se dá říci, že země s nízkým příjmem zaostávají v gramotnosti asi o 30 let za zeměmi se středním příjmem a ty asi 60 let za rozvinutými zeměmi.\n\nDostupné kvalitní vzdělání je jedním ze základních předpokladů hospodářského, politického i společenského rozvoje. I proto patří gramotnost a procento dětí přihlášených na školy prvního, druhého a třetího stupně mezi kritéria, podle kterých je stanoven Index lidského rozvoje. Negramotnost nebo jen minimální vzdělání má pro společnost závažné důsledky - do země nepřichází investoři, prohlubuje se hospodářská krize a tím roste i nezaměstnanost a chudoba. Ve státním rozpočtu pak chybí peníze třeba právě na vzdělání. \"Více než sto milionů dětí světa stále ještě nemá přístup ani k základnímu vzdělání. Devadesát sedm procent z nich žije v rozvojových zemích, téměř šedesát procent z nich jsou dívky.\"\n\nPřestože řada rozvojových programů (např. Rozvojové cíle tisíciletí nebo iniciativa Vzdělání pro všechny) si dala za cíl, aby v roce 2015 chodily do školy všechny děti na světě, nepovede se toho zřejmě dosáhnout. Podle prognóz se zřejmě k tomuto datu nepovede do škol poslat ani 90% dětí. Navíc řada z nich z různých důvodů (nemoci, bezpečnost v oblasti, povinnost pracovat, zhoršení finanční situace rodiny) školu nedokončí.\n\nMezi hlavní překážky dostupného vzdělání patří školné a další finanční náklady spojené se studiem. Problémem je také nedostatek škol a učitelů (na světě by podle britské organizace Oxfam bylo potřeba až o dva miliony pedagogů více. I tam, kde je škola dostupná a zdarma si však ne všechny rodiny mohou dovolit děti do školy posílat, protože je potřebují pro pomoc při práci, zejména v zemědělství. Dětská práce tak brání vzdělání zejména na venkově.\n\nŠkolství v rozvojových zemích trpí dvěma problémy: omezeným přístupem občanů ke vzdělání a jeho nízkou kvalitou. Pod povrchem se ukrývají mnohé, hluboko zakořeněné a s chudobou spojené příčiny:\n\n\nVzdělání přináší společensky cenné hodnoty:\n\nVzdělání existuje po většinu lidské historie. Zjednodušeně řečeno, vzdělání je vyučování myšlenek, dovedností, principů atd. Zvířata, které se učí od rodičů, též mají některé ze svých úkonů dané instinktem. Ale lidé, když začali vyvíjet pomůcky a vědomosti, které měli být vyučovány, šli ještě dále. Myslíme-li na vzdělání jako na část kulturní evoluce lidí, znamená to, že tu vždy byl nějaký typ vzdělání.\n\nV roce 1994 Dieter Lenzen - prezident z Freie Universität Berlin řekl, že vzdělávání začalo buď před miliónem let nebo v roce 1770 (první katedra pedagogie byla v tom čase založena na univerzitě v Halle, Německo). Tento výrok Lenzena naznačuje ideu, že vzdělávání jako věda nemůže být separována od vzdělávacích tradic existujících předtím.\n\nZa základní vzdělání se v současnosti považují znalosti nutné pro fungování ve společnosti.\n\nNa Západě jsou původy vzdělání spojeny s organizovanou církví: kněží pochopili důležitost propagace pozitivních předností u mladých a založili, udržovali a vybavili personálem školní systémy. V Evropě mělo mnoho prvních univerzit katolické kořeny. Během následujícího věku osvícenství se spojení mezi vírou a vzděláním zmenšilo.\n\nJean-Jacques Rousseau podnítil vlivnou rano-romantickou reakci na formalizované vzdělávání založené na víře v čase když se koncept dětství začal vyvíjet jako odlišný aspekt vývoje člověka.\n\nKonvenční sociální historie uvádí, že na začátku 19. století průmyslová revoluce propagovala potřebu množství disciplinovaných, vyměnitelných pracovníků, kteří disponovali aspoň minimální gramotností.\n\nCílem vzdělání je přenos myšlenek z jedné osoby na druhé. Problémy se současným vzdělávacím systémem obsahují: metodu doručení informací, jak zjistit jaké vědomosti vyučovat, použití a důležitost poskytovaných vědomostí a jak dobře si žáci uchovají přijaté vědomosti.\n\nNavíc k 3 základním dovednostem - čtení, psaní a aritmetice - se základní a střední školy na Západě pokoušejí vyučovat základy předmětů jako historie, matematika (včetně diferenciálního počtu a algebry), fyzika, chemie a někdy politologie doufajíce že studenti si uchovají a použijí tyto vědomosti během praxe. Současné vzdělávací systémy měří znalosti pomocí testů a pracovního nasazení a pak přidělují každému studentu korespondující hodnocení (známku).\n\nVzdělání přináší i větší polarizaci v názorech. Vzdělání totiž umožňuje kritické myšlení.\n\n\n\n"}
{"id": "25839", "url": "https://cs.wikipedia.org/wiki?curid=25839", "title": "Ignác Filip Semmelweis", "text": "Ignác Filip Semmelweis\n\nIgnác Filip Semmelweis (maďarsky \"Semmelweis Ignác Fülöp\", německy \"Ignaz Philipp Semmelweis\"; 1. července 1818 Budín, dnes část Budapešti – 13. srpna 1865 Döbling, dnes součást Vídně) byl maďarský lékař (původem uherský Němec) pracující v porodnictví, který se zabýval zkoumáním příčin epidemií horečky omladnic v nemocnicích. Vyslovil teorii, že nákazu přenáší sami lékaři při přecházení mezi pitevnou a jinými odděleními. Formuloval zásady antisepse, jejichž dodržování šíření nemoci bránilo a které se postupně staly obecným nemocničním standardem. Vysloužil si přízvisko \"„zachránce matek“\".\n\nVe vídeňské všeobecné nemocnici, kde od roku 1844 pracoval, si Semmelweis povšiml, že nemocnost rodiček je mnohem vyšší na oddělení, kde působí studenti medicíny. Zároveň byla zřetelně nižší úmrtnost matek, které porodily ještě před hospitalizací. Jeho podezření, že nákaza má původ přímo v nemocnici, potvrdila smrt jeho kolegy Jakuba Kolečka, který zemřel na infekci po zranění skalpelem při pitvě. Semmelweis dospěl k závěru, že horečka omladnic má původ v mrtvých tělech na pitevně a šíří ji samotní lékaři a medici na svých rukou a nástrojích. Vyvodil z toho, že důkladná hygiena po práci na pitevně a před vyšetřením matky by měla výskytu choroby zabránit.\n\nRoku 1847 zavedl na oddělení povinné mytí rukou chlorovým vápnem a úmrtnost rodiček ihned řádově poklesla. I přes evidentní úspěch se však jeho teorie setkala s prudkým odporem zejména starších kolegů, kteří odmítali připustit, že by za smrtí pacientek mohli stát oni sami. Někteří další jeho kolegové tuto pravdu neunesli – např. profesor Gustaf Michaelis, který jeho postupům uvěřil a úspěšně je zavedl na svém pracovišti, spáchal sebevraždu (mezi ženami, které dříve po porodu u něj zemřely na horečku omladnic, byla i jeho milovaná neteř). \n\nK Semmelweisovu neúspěchu ohledně přijetí jeho inovace ovšem kromě konzervativismu a domýšlivosti jeho kolegů přispěla i jeho popudlivá, vztahovačná povaha a neschopnost zpracovat svá přesná pozorování a experimenty do vědecky přijatelné podoby.\n\nPoté, co roku 1849 Semmelweis ztratil místo ve Vídni, nastoupil roku 1851 jako porodník v Pešti. Ihned zavedl svá hygienická opatření, čímž okamžitě srazil výskyt horečky omladnic na minimum – v období let 1851–1855 zaznamenal pouze 8 úmrtí. Roku 1855 se stal profesorem porodnictví na pešťské univerzitě, a také zde úspěšně aplikoval své zásady. Ani tyto úspěchy ale nepřesvědčily jeho kolegy o správnosti jeho postupu.\n\nRoku 1857 odmítl místo profesora v Curychu. V téže době se oženil s Marií Weidenhoffer (1837–1910), s níž měl 5 dětí, z nichž 3 se dožily dospělosti. \n\nNekončící zoufalý boj o odborné uznání jeho teorie, spolu s pocitem viny za předešlou smrt mnoha pacientek, se odrazily na zhoršování jeho psychického stavu. Od roku 1861 Semmelweis trpěl depresemi, viditelně chřadnul a psal zahořklé, agresivní otevřené dopisy svým oponentům. Roku 1865 se jeho chování stalo pro okolí tak nesnesitelným, že byl přes svůj odpor převezen do psychiatrického ústavu. Tam za dva týdny zemřel, patrně na následky hrubého zacházení.\n\nSemmelweisova teorie a zejména praktická opatření došly obecného přijetí teprve s Pasteurovým objevem mikroskopických původců infekce.\n\nDnes se Ignác Semmelweis řadí mezi nejvýznamnější lékaře 19. století a je po něm pojmenována mj. lékařská univerzita v Budapešti a stanice na lince metra M3 (Semmelweis Klinikák).\n\n\n\n"}
{"id": "25840", "url": "https://cs.wikipedia.org/wiki?curid=25840", "title": "Funkční potraviny", "text": "Funkční potraviny\n\nFunkční potraviny (\"Functional foods\") jsou potraviny vyrobené z přirozeně se vyskytujících složek tak, aby měly krom prosté výživné hodnoty i příznivý účinek na zdraví konzumenta. Nejčastěji se lze setkat s potravinami obohacenými vitamíny, kyselinami nebo probiotiky.\nFunkční potraviny nejsou léky a aby se projevil jejich účinek, musí se jíst relativně dlouho. Každopádně je však nutná jejich dlouhodobá až celoživotní kombinace, aby zůstalo zachováno jejich působení. Konzumní potraviny dělíme podle doby, po které se projeví jejich konzumace, na působící již po krátkodobé konzumaci (v řádu týdnů), střednědobé konzumaci (měsíce až roky) a dlouhodobé konzumaci (desetiletí). I u funkčních potravin, které se projeví již po krátké době (např. fytosteroly snižující hladinu cholesterolu), je třeba pamatovat, že je třeba je konzumovat dlouhodobě - neboť krátkodobé zlepšení situace (např. snížení cholesterolu) nemá celkově na kvalitu zdraví a života člověka významný efekt.\n\nFunkční potraviny jsou stále častěji považovány za důležitou součást profylaktické léčby a prevence civilizačních chorob. Je například doložen vliv imunomodulačních probiotik při podpoře léčby rakovinových onemocnění.\n\n\n"}
{"id": "25843", "url": "https://cs.wikipedia.org/wiki?curid=25843", "title": "Žluknutí", "text": "Žluknutí\n\nŽluknutí (též oxidace tuků) je proces oxidace dvojných vazeb nenasycených mastných kyselin, obsažených především v tucích a jiných lipidech, vzdušným kyslíkem. Výsledkem tohoto procesu jsou nežádoucí produkty, zejména aldehydy a ketony, které negativně mění jak zdravotní působení, tak i chuťový projev a vůni potravin obsahujících nenasycené mastné kyseliny. Následkem je částečné nebo úplné znehodnocení potraviny.\n\nChemickou podstatou žluknutí je adice molekuly O vzdušného kyslíku na dvojnou vazbu mastné kyseliny za vzniku peroxidu, s následným štěpením uhlíkového řetězce:\n\nza vzniku dvou koncových aldehydových skupin.\n\nTekuté oleje s vysokým podílem nenasycených mastných kyselin jsou k oxidaci náchylnější než tuhé tuky. Oxidaci podporuje působení ultrafialového záření a může být také urychlena vhodnými enzymy. Naopak potlačují ji tzv. antioxidanty.\n"}
{"id": "25849", "url": "https://cs.wikipedia.org/wiki?curid=25849", "title": "Lenka Lanczová", "text": "Lenka Lanczová\n\nLenka Lanczová, narozena jako Lenka Mušáková (* 29. prosince 1964 v Dačicích), je česká spisovatelka románů pro mládež a pro ženy. Od roku 1987 pracuje v městské knihovně ve Slavonicích.\n\nNa základní školu chodila ve Slavonicích. Po maturitě na Střední ekonomické škole v Jindřichově Hradci pracovala rok u Okresní správy spojů. Ve 13 letech si uvědomila, že v dívčích románech není to, co by tam chtěla najít, proto začala psát. Z nevinného pokusu se stal celoživotní koníček a dnes je Lenka Lanczová autorkou téměř 60 knih. První román však vyšel až poté, co se v ČR po revoluci r. 1989 změnila politická situace. Do té doby se do tehdejších edičních plánů kamenných nakladatelství nevešla.\n\nPatří k českým nejproduktivnějším a nejčtenějším spisovatelům. Hlavní hrdinou jejích knih je většinou dospívající dívka, která řeší své problémy s mezilidskými vztahy, které jsou často způsobené její odlišností od okolí. Autorka ve svých knihách píše o mladých nejen pro mladé. Z jejích knih čiší jakési ponaučení, ale díky přirozenému podání to čtenáři nevnímají jako pokus o mentorování.\n\nV dvoudílném románu \"Lucky Luk\", který je svým způsobem výjimkou v její tvorbě, je hlavním hrdinou starší kluk, který má problémy nejen s láskou, když potkává a ztrácí svou osudovou ženu, ale v prvním díle se také potýká se zákonem a dostane se až do vězení. Až na výjimky představuje každá kniha samostatný román.\n\nLenka Lanczová vydala také tři romány pro ženy - \"Manželky, milenky, zoufalky\", \"Milenky a hříšníci\" a \"Vstupenka do ráje\".\n\nAutorka každý rok vydává průměrně 3 až 4 knihy a dosud vydala téměř 60 knih, které vyšly vesměs v nakladatelství Víkend. Rovněž jí vyšla i povídka (či spíše novela) \"Andělé noci\" v knize \"Jak to bylo poprvé\", na které se podílela spolu s dalšími pěti autorkami (mezi než patří i autorčina dcera Sandra).\n\nAutorčiny knihy jsou v následujícím seznamu seřazeny podle roku vydání. Pouze v případě, že jde o pokračování předchozího titulu, je toto pokračování zařazeno hned za úvodní titul.\n\nV anketě Moje kniha obsadila 1. místo mezi českými spisovateli a 3. místo celkově. Čtyři její knihy se umístily v první stovce absolutního pořadí a 15 knih mezi prvními 200 tituly.\n\n"}
{"id": "25850", "url": "https://cs.wikipedia.org/wiki?curid=25850", "title": "Veverská Bítýška", "text": "Veverská Bítýška\n\nVeverská Bítýška je město v okrese Brno-venkov v Jihomoravském kraji. Leží v Boskovické brázdě mezi přírodními parky Údolí Bílého potoka (na západě) a Podkomorské lesy (na východě), zhruba 25 km severozápadně od středu Brna. U města, rozkládajícího se na soutoku Svratky a Bílého potoka, začíná vzdutí Brněnské přehrady, nedaleko se nachází hrad Veveří. Dominantou Veverské Bítýšky je náměstí Na Městečku s radnicí, školou a farním kostelem svatého Jakuba. Žije zde obyvatel. Mimo vlastní Veverskou Bítýšku je součástí města také osada (samostatná základní sídelní jednotka) Nový Dvůr, která leží v podhradí hradu Veveří.\n\nÚřední název Veverská Bítýška je platný od 20. října 1921. Do té doby, ale i po tomto datu bylo možné setkat se s různými variantami pravopisu: Byteška, Bytýška Veverská, Veveří Bytýška, Veverská Bitiška a další.\n\nBítýška je nazývána \"Veverskou\" podle nedalekého hradu Veveří. Hrad Veveří byl podle pověsti založen ve druhé polovině 11. století knížetem Konrádem I. Brněnským; první písemný doklad o Veveří je z roku 1213. Veverská Bítýška vznikla pravděpodobně až po založení hradu, první zmínka se objevuje v roce 1376, roku 1521 již je uváděna jako městys. Území hradu Veveří i s přilehlým okolím bylo dlouho součástí obce, avšak k 1. lednu 1957 bylo připojeno k Brnu, a dnes tvoří nejzápadnější část katastru městské části Brno-Bystrc.\n\nHistorie Veverské Bítýšky i hradu Veveří je spojena také s kaplí Matky Boží, která sloužila jako farní kostel před výstavbou bítýšského kostela svatého Jakuba roku 1481. Před založením obecního hřbitova roku 1837 sloužil hřbitov u kaple jako pohřebiště pro obyvatele obce.\n\nPrvní obecní úřad je znám z roku 1585, primátoři spravovali Veverskou Bítýšku od roku 1616, starostové 1848, předsedové místních národních výborů od roku 1945 a po roce 1989 opět starostové. Dne 24. září 2008 byl obci obnoven status městyse a k 27. srpnu 2018 se Veverská Bítýška stala městem.\n\nStatus městyse zaručoval práva pořádat trhy; roku 1521 udělil obci král Ludvík Jagellonský privilegium pořádat týdenní trhy a dva jarmarky ročně.\nNa začátku 18. století začaly v okolí, zejména na Bílém potoku, vznikat železné hamry (pozůstatky jsou dodnes patrné u nedaleké osady Šmelcovna). Pracovní příležitosti místním i přespolním nabízely i pily, které též využívaly vodní pohon. O století později byla postavena výrobna střelného prachu nazývaná „Prachovna“.\n\nZačátek 20. století byl svědkem rozmachu místního průmyslu, zejména kaolinky (zpracovávala kaolin dopravovaný lanovkou z blízkých Lažánek). S omezením jeho těžby souviselo také zrušení místní železnice z Kuřimi v roce 1936. Nelehkou situaci za hospodářské krize pomohla zmírnit stavba blízké Brněnské přehrady v letech 1936–1940.\n\nHospodářská historie posledních 100 let je spojena zejména s firmou Rico, výrobcem zdravotnického materiálu. Po znárodnění firmy roku 1948 a její opětovné privatizaci (1991–1993) je její nástupce největším zaměstnavatelem v obci (více než 800 zaměstnanců).\n\nVeverská Bítýška leží na křižovatce silnic druhé třídy 384 (z Brna), 386 (z Rosic a Kuřimi) a silnic třetí třídy z Lažánek, Hvozdce a Chudčic (Tišnova). Nájezd na dálnici D1 u Ostrovačic je od městečka vzdálen 7 km.\n\nVeverská Bítýška je přestupním uzlem Integrovaného dopravního systému Jihomoravského kraje v zóně 325. Spojení zajišťují autobusové linky 153 (s Rosicemi a Tišnovem), 303 (s Brnem) a 312 (s Kuřimí a Tišnovem).\n\nLodní dopravu na Brněnské přehradě mezi Veverskou Bítýškou, hradem Veveří a Brnem provozuje v letních měsících Dopravní podnik města Brna.\n\nPřes Veverskou Bítýšku vede velké množství cyklotras, z toho některé značené:\n\nČástečně značené a připravované trasy:\n\nMěstský úřad ve Veverské Bítýšce je zřizovatelem mateřské školy a základní školy s 1. i 2. stupněm. Školka je umístěna ve dvou budovách, každá má vlastní zahradu. Škola je poprvé zmiňována roku 1671 na místě dnešní pošty, dnešní základní škola ale sídlí od roku 1911 v budově bývalé radnice Na Městečku. Zejména druhý stupeň školy navštěvují také děti z okolních vesnic (Hvozdce, Lažánek, Moravských Knínic a Chudčic).\n\nZákladní umělecká škola (pobočka ZUŠ v Kuřimi) působí v městečku od roku 1962. Výuka probíhá ve třech oborech: hudebním, tanečním a výtvarném.\n\n\nPřímo na náměstí Na Městečku poutá pozornost farní kostel svatého Jakuba Staršího. Trojlodní pozdně barokní kostel byl postaven v letech 1771–1782 na místě již nevyhovujícího kostela z 15. století. Na osmi malovaných oknech jsou vyobrazeni patroni českých zemí. Původní jehlanová věž byla začátkem 20. století nahrazena současnou věží se čtyřmi zvony (Jakub, Marie, poledník a umíráček). V parčíku před kostelem je socha Jana Nepomuckého z 18. století.\n\nKousek od náměstí, naproti faře a poště roste na křižovatce ulic Hvozdecká a 9. května (silnice směrem na Brno-Bystrc) rozlehlý kaštan, který je chráněný jako památný strom.\n\nNa jihozápadním okraji města, u cesty do Hvozdce, je smírčí kámen z roku 1559. Jde o nahoře zaoblený plochý pískovcový kámen; ze země vyčnívá něco více než 1 m. Na čelní straně lze vidět poškozené torzo kříže.\n\nBývalý cholerový hřbitov ležel v polích na jihovýchodním kraji Veverské Bítýšky, při cestě na hrad Veveří. Hřbitov byl za komunismu postupně rozorán; k jeho obnově a postavení pamětního kříže došlo až v letech 2000–2001.\n\nVelké množství návštěvníků Veverské Bítýšky míří na pěší výlet nebo cyklistickou vyjížďku po cyklotrase 5189 do údolí Bílého potoka. Ještě v městečku míjejí Jarošův mlýn, kulturní památku a jediné místní muzeum. Mlýn byl postaven na místě starého mlýnu a pily v roce 1938. Původním majitelům byl mlýn vrácen v roce 1991 a ti jej v roce 2003 zpřístupnili veřejnosti.\n\nVýše proti proudu Bílého potoka se nacházejí další mlýny. Na kraji Veverské Bítýšky je \"Prachovna\", kde byla kolem roku 1740 založena (dnes již zaniklá) výrobna střelného prachu. Dále proti proudu je osada Šmelcovna, místo bývalých hamrů asi 8 km od centra Veverské Bítýšky. Každoročně se zde vždy první jarní víkend koná slavnost vítání jara s více než stoletou tradicí.\n\nPod splavem na Svratce, který zadržoval vodu pro bývalý Tejkalův mlýn, začíná vzdutí Brněnské přehrady. Na jejím levém břehu je rozsáhlá lesní obora s křížovou cestou vycházející ze sousedních Chudčic. Na pravém břehu přehrady se rozkládají Podkomorské lesy s Pohádkou máje (místo, kde Vilém Mrštík prožil a kam zasadil děj stejnojmenného románu) a areálem Grand Prix. Celé okolí přehrady je velmi oblíbené místo na cyklistiku a turistiku.\n\nHrad Veveří a kaple Matky Boží se nacházejí nad Brněnskou přehradou, asi 2,5 km od Veverské Bítýšky. Od počátku zřízení katastrálních území byly v katastru obce. Okolí přehradní nádrže, i s hradem a kaplí, však byly v roce 1957 připojeny k Brnu a od té doby leží v katastrálním území Bystrce.\n\n\n\n\n"}
{"id": "25852", "url": "https://cs.wikipedia.org/wiki?curid=25852", "title": "Soběslav I.", "text": "Soběslav I.\n\nSoběslav I. (1090 – 14. února 1140, Debrné, část obce Mostek, či Hradec Králové) byl českým knížetem od 12. dubna 1125 do 14. února 1140 a zakladatelem větve Soběslavovců. V letech 1115–1123 byl také knížetem brněnského znojemského údělu.\nByl nejmladším ze synů krále Vratislava II. (I.) a Svatavy Polské.\n\nSe svým bratrem Vladislavem I. měl Soběslav vleklé spory, které usmiřoval Boleslav III. Křivoústý a usmířili se až díky jejich matce Svatavě krátce před Vladislavovou smrtí. Soběslav se vrátil z vyhnanství zpátky do Čech 2. února 1125. Usmíření iniciovali kněžna matka Svatava a biskup Ota Bamberský a podle Kosmy k němu došlo ve středu o velikonočním týdnu. Vladislav nakonec přece jen uznal za svého nástupce Soběslava. Ten byl nakonec zvolen na knížecí stolec také českými velmoži.\n\nVládu si však nárokoval Ota II. Olomoucký (Ota Černý) jako nejstarší Přemyslovec a získal si podporu německého krále Lothara III. Ten nároky Oty II. uznal a vyzval Soběslava k projednání do Řezna. Soběslav se však nedostavil. Místo sebe vyslal za králem pouze nepříliš reprezentativní delegaci. Lothar na to reagoval vojenskou výpravou do Čech. V řadách německého vojska byl vedle Oty II. i Albrecht Medvěd, budoucí braniborský markrabě.\n\nLothar si zřejmě sliboval jednoduché vítězství, podcenil ovšem Soběslavovy vojenské schopnosti. Říšská vojenská výprava skončila katastrofální porážkou v bitvě u Chlumce 18. února 1126. Ota II. Olomoucký padl, Lothar III. i Albrecht Medvěd padli do Soběslavova zajetí. Vzápětí se Soběslav s Lotharem smířili a bylo uzavřeno spojenectví. Soběslav přijal české knížectví v léno a obdržel titul nejvyššího číšníka s právem hlasu při volbě německého panovníka.\n\nSoběslav, poté, co upevnil svou vládu, „panoval chvalitebně, veda všemožnou péči o zvelebení země a bezpečnost její“. Ve 30. letech nechal nově opevnit Pražský hrad a zahájil jeho stavební úpravy.\n\nSoběslav I. zbavil vlády potomky Oty II. Olomouckého – na Olomoucku vládl sám prostřednictvím biskupa Jindřicha Zdíka. Vrátil úděly Konrádu Znojemskému a Vratislavu Brněnskému (1126), ale již o dva roky později je jejich panství zbavil. Došlo k tomu v době, kdy se proti pražskému knížeti zformovala rozsáhlá opozice vedená biskupem Menhartem.\n\nV létě 1130 bylo dokonce odhaleno spiknutí s cílem zavraždit Soběslava. Ten se se zatčenými krutě vypořádal: původce dal vedle tradičního oslepení také „čtvrtit a lámat kolem“, což byla v Čechách novinka. Dal oslepit i syna Břetislava II., rovněž Břetislava, který se spiknutí účastnil. Soběslav se snažil upevnit svoji moc již dříve. V bitvě u Chlumce zemřel Ota Olomoucký, zajati byli i jeho další odpůrci – Konrád II. Znojemský a zřejmě i Vratislav Brněnský. Po smrti Václava Olomouckého v roce 1130 Soběslav získal i Olomoucko. V roce 1130 tedy kníže držel nejen Čechy, ale také Znojemsko, Brněnsko a Olomoucko. To byl zřejmě důvod spiknutí.\n\nV zahraniční politice byl věrným spojencem Lothara III., na jehož straně se několikrát účastnil bojů proti Štaufům. Došlo také ke smíru s Uhrami. Naopak napjaté vztahy panovaly s Polskem. Po neúspěšné výpravě Boleslava III. Křivoústého do Uher v roce 1132 přišly vpády českého knížete do Slezska. Vztahy se upravily až r. 1137, rok před smrtí Boleslava Křivoústého.\n\nV květnu 1138 se Soběslav účastnil dvorského sjezdu v Bamberku, který svolal nový německý král Konrád III. Štaufský. Český kníže si vymohl udělení Čech v léno pro svého syna Vladislava.\n\nV červnu téhož roku svolal své stoupence do Sadské a donutil je potvrdit nástupnictví pro Vladislava. Soběslavův syn se však nakonec českým knížetem nestal, velmoži zvolili panovníkem Vladislava II., Soběslavova synovce, syna někdejšího knížete Vladislava I. Ten jim ovšem brzy dokázal, že rozhodně není snadno ovladatelnou loutkou.\n\nSoběslav I. měl s Adleytou Uherskou (1105/7 – 1140) pět dětí:\n\n\n\n\n"}
{"id": "25853", "url": "https://cs.wikipedia.org/wiki?curid=25853", "title": "Direct Sequence Spread Spectrum", "text": "Direct Sequence Spread Spectrum\n\nDSSS (Direct Sequence Spread Spectrum) - technika přímého rozprostřeného spektra. Je jednou z metod pro rozšíření spektra při bezdrátovém přenosu dat. \n\nPracuje tak, že každý jednotlivý bit určený k přenosu je nejprve nahrazen určitou početnější sekvencí bitů (tzv. chipů). Tyto sekvence mají nejčastěji pseudonáhodný charakter. Pro jejich vytváření se využívají například Goldovy či Barkerovy kódy. Skutečně přenášena (modulována na nosný signál) je pak tato sekvence bitů. Jde tedy vlastně o umělé zavedení nadbytečnosti (redundance). Signál je rozprostřen do větší části radiového spektra, je méně citlivý vůči rušení (což zvyšuje spolehlivost přenosu). Signál se ostatním uživatelům jeví jako náhodný šum, a bez znalosti mechanismu vytváření původní pseudonáhodné sekvence je pro ně obtížné zpět získat (demodulovat) přenášená data.\n\nJedná se o modulační techniku používanou například v bezdrátové technologii Wi-fi či v navigačním systému GPS.\n"}
{"id": "25854", "url": "https://cs.wikipedia.org/wiki?curid=25854", "title": "OFDM", "text": "OFDM\n\nOFDM ( , ortogonální multiplex s frekvenčním dělením) je širokopásmová modulace využívající frekvenční dělení kanálu. Pracuje s tzv. rozprostřeným spektrem, kdy je signál vysílán na více vzájemně ortogonálních frekvencích , které jsou označovány jako subnosné.\n\nModulační metoda OFDM spočívá v použití několika stovek až tisíců subnosných. Subnosné jsou dále modulovány dle potřeby různě robustními modulacemi například: QPSK, 16-QAM nebo 64-QAM. Jednotlivé subnosné jsou vzájemně ortogonální, takže maximum každé nosné by se mělo překrývat s minimy ostatních. Datový tok celého kanálu se tak dělí na stovky dílčích datových toků jednotlivých subnosných. Poněvadž jsou ve výsledku toky na jednotlivých subnosných malé, je možné vkládat ochranný interval (GI) – čas, kdy se nevysílá žádná nová informace. Na přijímací straně je tak možné nerušeně přijmout (právě) vysílaný symbol, i když přichází k přijímači více cestami s různým zpožděním. Stejný symbol přijatý vícekrát s různým zpožděním tak může odpovídat i více vysílačům. Přijímané výkonové úrovně více vysílačů resp. odrazů se tak na přijímací straně do jisté míry sčítají.\n\nOFDM se používá mimo jiné pro přenos signálu v ADSL, bezdrátových sítích standardu IEEE 802.11a/g, WiMAX, LTE a standardech pro digitální rozhlas DAB a digitální televizi DVB-T.\n"}
