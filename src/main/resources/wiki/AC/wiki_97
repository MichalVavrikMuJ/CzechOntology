{"id": "362826", "url": "https://cs.wikipedia.org/wiki?curid=362826", "title": "Evelyn Waugh", "text": "Evelyn Waugh\n\nArthur Evelyn St. John Waugh (28. října 1903, Londýn, Velká Británie – 10. dubna 1966, Combe Florey, Taunton, Somerset, Velká Británie) byl anglický spisovatel, satirik a humorista píšící především tragické grotesky nemilosrdně kritizující tzv. vyšší společnost. Byl vrstevníkem Aldouse Huxleyho a přítelem Grahama Greena.\n\nNarodil se jako druhý syn v rodině Arthura Waugha, redaktora a literárního kritika. Vyrůstal v literárním prostředí, jeho bratr Alec (Alexander) byl rovněž spisovatelem. Měl začít studovat na renomované Sherborne School v Dorsetu stejně jako jeho otec a bratr. Bratr Alec ale otiskl kontroverzní novelu \"The Loom of Youth\", ve které se dotkl otázky homosexuálních vztahů na koleji a která zpochybnila renomé školy. Proto byl vyloučen a Evelyn nastoupil na přísnou anglikánskou Lancing College ve West Sussexu. Díky zdejší výchově ztratil víru, ačkoli o náboženské otázky se velmi zajímal. V letech 1922-1924 studoval historii na Hertford College v Oxfordu. Vlastní studium zanedbával a žil životem zlaté mládeže. Tuto skutečnost ilustruje Waughova odpověď na otázku jakému sportu se během studia věnoval. Odpověděl: „Chlastal jsem za Hertford“.\nStudia v Oxfordu nedokončil, od roku 1925 pracoval jako učitel na Arnold House School ve Walesu. Podle svých deníků se pokusil o sebevraždu při plavání v moři. V letech 1925-1927 učil na Aston Clinton v Buckinghamshire.\n\nV roce 1927 potkal Evelyn Gardner (Evelyn Florence Margaret Winifred Gardner), vnučku významného aristokrata Henry Herberta, 4. hraběte Carnarvona. V roce 1928 se vzali. Ve stejném roce uveřejňuje svou první knihu: \"Sestup a pád\". Manželství páru, který přátelé nazývali Ten-Evelyn a Ta-Evelyn (He-Evelyn and She-Evelyn), bylo krátké a nešťastné. V roce 1930 se rozvedli a Waugh konvertoval ke katolické církvi. V roce 1937 se oženil s katoličkou Laurou Herbert, shodou okolností rovněž vnučkou Henry Herberta, 4. hraběte Carnarvona. Toto druhé manželství bylo šťastné, manželé měli sedm dětí, syn Auberon Waugh se stejně jako jeho otec stal spisovatelem a novinářem. Evelyn Waugh též hodně cestoval (Afrika, Jižní Amerika, Mexiko). Z těchto cest vydal několik cestopisných knih.\n\nPo vypuknutí 2. světové války se nechal dobrovolně odvést k armádě, přestože věkem už nespadal do povinné vojenské služby, podobně jako jeho přítel Randolph Churchill, syn britského premiéra Winstona Churchilla. Nastoupil v roce 1940 k námořnictvu. Později sloužil ve speciálních jednotkách Commandos v severní Africe (Dakar, Libye) a v roce 1941 na Krétě, dosáhl hodnosti majora. V roce 1944 byl v jednotkách vysazených v Jugoslávii a sloužil ve vojensko-diplomatické misi jako styčný důstojník v Titově partyzánském štábu. Politiku jinde obdivovaného Tita ale ostře kritizoval. Po skončení války odmítl převzít Řád britského impéria.\n\nV roce 1956 přesídlil s rodinou z Londýna do Combe Florey, Somerset. Žil životem venkovského pána. Jeho zdraví bylo ale podlomeno alkoholem a kouřením. Podléhal také depresím, vyhledával spory. Roku 1966 zemřel na selhání srdce.\n\nCelý život zastával konzervativní názory. I po své konverzi ke katolické víře zastával konzervativní katolické názory. Byl například velmi rozhořčen reformami druhého vatikánského koncilu v šedesátých letech.\n\n\n\n\n\n\n\n"}
{"id": "362828", "url": "https://cs.wikipedia.org/wiki?curid=362828", "title": "Ulrich Salchow", "text": "Ulrich Salchow\n\nKarl Emil Julius Ulrich Salchow (7. srpna 1877 – 19. dubna 1949, Stockholm, Švédsko) byl švédský krasobruslař, sportovní funkcionář a první olympijský vítěz v krasobruslení na Letních olympijských hrách v roce 1908 v Londýně. Je po něm pojmenován jeden ze základních krasobruslařských skoků – Salchowův skok. Jednalo se o fenoména a jednoho z prvních králů této sportovní disciplíny, který jí dominoval v prvních dvou desetiletích 20. století. Stal se celkem desetinásobným mistrem světa.\n\nPo ukončení své sportovní kariéry působil jakožto funkcionář a předseda Mezinárodní bruslařské unie v letech 1925 až 1937.\n\nJe považován za vynálezce zoubků na krasobruslařských bruslích.\n\n\n\n"}
{"id": "362829", "url": "https://cs.wikipedia.org/wiki?curid=362829", "title": "Doktor (titul 1990–1998)", "text": "Doktor (titul 1990–1998)\n\nDoktor (z lat. \"doctor\", ve zkratce Dr. a proto zaměnitelný s jiným doktorátem) je akademicko-vědecký titul, který byl udělován v Československu a později v České republice mezi lety 1990-1998 podle tehdy platného zákona o vysokých školách.\n\nUdělován byl po absolvování \"postgraduálního studia\" (později doktorský studijní program, 8 v ISCED) – studia v obvyklém trvání tří let. Protože tehdejší vysokoškolský zákon z roku 1990 kromě podoby zkratky více neurčoval, je doloženo jeho užívání jak před jménem, tak za jménem. Dle úzu se však dnes spíše uvádí za jménem oddělen čárkou, tak jako jeho všechny ostatní \"postgraduální\" ekvivalenty (CSc., DrSc., Ph.D., ArtD., Th.D., event. DSc.), aby nedošlo k nechtěné záměně s jiným doktorátem. Svým významem může odpovídat dřívější vědecké hodnosti kandidát věd (CSc.), ale od účinnosti pozdějšího zákona o vysokých školách (č. 111/1998 Sb.) je považován za akademicko-vědecký titul doktor ve smyslu tohoto zákona a jeho nositelé mohou navíc požádat vysokou školu o změnu jeho zkratky na dnes standardní zkratku Ph.D. (do roku 2016 též v oblasti teologie Th.D. – doktor teologie) a o vydání osvědčení o tomto. Jinak mohou zkratku Dr. používat i nadále.\n"}
{"id": "362831", "url": "https://cs.wikipedia.org/wiki?curid=362831", "title": "Formule 1 v roce 2009", "text": "Formule 1 v roce 2009\n\nV pořadí 60. ročník Mistrovství světa jezdců Formule 1 a 50. ročník poháru konstruktérů. Začala 29. března prvním závodem na okruhu v Austrálii a skončí na novém okruhu 15. listopadu ve Spojených arabských emirátech.\n\nPoprvé od roku 2006 se seriálu zúčastní tři držitelé mistrovského titulu.\n\nPrvní test sezóny se uskutečnil na trati v Mugellu 12. ledna, kde se zároveň odehrálo představení nového vozu Ferrari. Většina týmu se účastnila až testů v Algarve 17. ledna, kde ale panovalo nepříznivé počasí a navíc ne všechny týmy přivezly modifikace vozu pro nadcházející sezónu. V lednu se testovalo ještě v Mugellu a ve Valencii, zatímco na prvně jmenované trati probíhal soukromý test Ferrari a ve Španělsku testovalo BMW Sauber.\n\nÚnorové testy nabídly dvě destinace, většina týmu se sešla v Jerezu, pouze Ferrari, Toyota a BMW utekli před špatným počasím do bahrajnské pouště. První testy, které připustily srovnání většiny účastníků se uskutečnila až v březnu na trati Jerezu a Barceloně. Zatímco v Jerezu jsme byli svědky značných výkyvů ve výkonech jednotlivých týmu, kdy snad jen Ferrari a Toyota vykazovali stabilní výkon. V Barceloně, kde se objevilo kompletní startovní pole včetně nového vozu Toro Rosso a nového týmu Brawn, který vznikl ze zaniklého týmu Honda. A právě posledně jmenovaný tým překvapil velice rychlými časy, které jak Jenson Button, tak Rubens Barrichello, dokázali jako jediní stlačit pod hranici 1:20 s.\n\n\nÚvodní závod formule 1 zažil opravdovou revoluci. nový tým Brawn GP, nástupce Hondy, deklasoval všechny soupeře rozdílem třídy. Honda totiž celou sezonu 2008 pracovala na voze pro tuto sezonu. Nový tým ukázal svou převahu hned v kvalifikaci, když si zajistil celou první řadu. Pole position získal Brit Jenson Button. Celý závodní víkend ale byl obestřen kauzou nelegálnosti vozů týmů Brawn, Williams a Toyota, kteří si vysvětlili pravidla po svém a do závodu nastoupili s odlišnými difuzory, proti nímž se konkurence okamžitě ohradila. Konečné rozhodnutí v této kauze padne až u soudu, který bude zasedat až po GP Malajsie. Během víkendu padlo mnohem více penalizací, nejprve byl potrestán Lewis Hamilton za výměnu převodovky, poté byli diskvalifikováni Jarno Trulli a Timo Glock, jejichž Toyoty TF109 překročily povolený průhyb horní plochy zadního křídla. KERS využilo celkem sedm pilotů, startovali s ním jezdci Ferrari, McLarenu, Renaultu a Nick Heidfeld s BMW Sauber.\n\nHned po startu všem ujel Jenson Button a nikoho nepustil do vedení až do samotného cíle. Zatímco za jeho zády se odehrávalo drama. Nejprve po divokém startu odlétl do kačírku Kovalainenův McLaren, který cestou poškodil několik dalších vozů. Poklidnou část prvních zastávek přerušila nehoda Kazukiho Nakajimy, která si vyžádala výjezd safety caru. Také Kimi Räikkönen si musel do boxu pro nové křídlo, když nedokázal zkrotit své Ferrari a narazil do zdi, definitivně tak přišel o body. Pohromu rudých vozu podtrhl o čtyři kola později Felipe Massa, když mu prasklo zadní zavěšení. Nejdramatičtější moment závodu přišel tři kola před koncem, kdy se o druhý výjezd safety caru postarali Robert Kubica a Sebastian Vettel, otevřeli tak cestu k dvojitému vítězství týmu Brawn, třetí dojel Jarno Trulli, který byl ale dodatečně penalizován 25 sekundami, a protože se závod dokončil za safety carem, mělo to pro něj likvidační účinek. \"Lewis Hamilton dodatečně diskvalifikován dne 2. dubna 2009. Důvodem diskvalifikace je poskytnutí zavádějících informací v kauze s jezdcem Toyoty Jarno Trullim. Trulli se tak dostal zpět na třetí příčku\".\n\nO první senzaci se postarala stáj Ferrari, když chybně odhadla možnosti soupeřů v první části kvalifikace a své jezdce neposlala k posledním měřeným kolům. Massa nepostoupil do druhé fáze a Räikkönen proklouzl jen o chloupek. Vettlovo snažení v kvalifikaci pokazila penalizace, kterou si přinesl z Austrálie, jako viník kolize s Kubicou. Pole positions nakonec vybojoval jen těsně Jenson Button před Jarno Trullim. Nejlépe odstartoval ze čtvrtého místa Nico Rosberg, naopak Jenson Button se propadl na třetí pozici. Stejně jako před týdnem v Austrálii, hned v první zatáčce ukončil své působení v závodě Heikki Kovalainen. Jenson Button zajel v 18 kole své nejrychlejší kolo a to poprvé v kariéře. Kimi Räikkönen se držel až do první zastávky na dobrém pátém místě, ale pak mu mechanici namontovaly extrémně mokré pneumatiky v předtuše, že začne pršet. Déšť přišel v době, kdy měl Kimi pneumatiky úplně zničené, v konečném součtu ho to stálo deset míst. S prvními kapkami zajížděly všechny vozy do boxu pro extrémně mokré pneumatiky, jediný Timo Glock nasadil pneumatiky přechodné, vyplatilo se. Než si toho stačili ostatní všimnout Němec svou Toyotu dokázal protlačit až na druhé místo. Déšť sílil a trať se měnila v řečiště, Whiting, ředitel závodu, vyslal na trať safety car a o další kolo později nechal vyvěsit červené vlajky, čímž zastavil závod. Protože se závod již nerestartoval bylo pořadí v cíli takové jako po projetí 31. kola, zvítězil Jenson Button druhý byl Nick Heidfeld a třetí Timo Glock. Protože nebylo ujeto 75% vzdálenosti závodu udělovaly se poloviční body.\n\n\n"}
{"id": "362845", "url": "https://cs.wikipedia.org/wiki?curid=362845", "title": "Dva z Queensu", "text": "Dva z Queensu\n\nDva z Queensu (v anglickém originále The King of Queens) je americký komediální seriál, který byl vysílán na CBS v letech 1998–2007. Seriál se stal posledním vysílaným hraným sitcomem, který se začal vysílat v 90. letech 20. století.\n\nDoug a Carrie Heffernanovi žijí s Carriiným podivínským otcem Arthurem Spoonerem v Queensu v New Yorku. Doug, který pracuje jako doručovatel, tráví mnoho času doma s Carrie. Ta pracuje jako sekretářka v právnické firmě na Manhattanu. Protože ani jeden z nich nebývá přes den doma, najali Arthurovi dívku Holly, která hlídá psy, aby při jeho procházkách po parku dohlížela i na něj. Dalšími postavami seriálu jsou Dougovi kamarádi – Deacon Palmer, Spence Olchin, Richie Iannucci – a bratranec Danny Heffernan. Deacon je jeho nejlepším přítelem a často spolu chodí na zápasy Knicks'. Spence je velký fanda Star Treku a nemá moc velký úspěch u žen.\n\nKdyž Doug a Carrie dělají nějaké dobré skutky (jako darování peněz charitě nebo pomáhání lidem najít práci), usmiřují se, omlouvají se nebo dělají něco prospěšného pro sebe (prodávají dům či investují na burze), často to končí tím, že se nepohodnou a svůj názor zastávají až do konce epizody. Oproti jiným sitcomům zůstává hlavní zápletka jednotlivých dílů často až do konce nevyřešena. Závěrečnou scénu mnoha epizod tvoří pouze jakýsi vtip, který jen částečně souvisí s hlavním dějem dílu.\n\nVedlejší nebo epizodní role ztvárnili také hrdinové seriálu \"Raymonda má každý rád\", který byl také vysílán na CBS, dále například Ben Stiller, Marcia Cross, Chris Elliott, Adam Sandler nebo Kirstie Alley.\n"}
{"id": "362854", "url": "https://cs.wikipedia.org/wiki?curid=362854", "title": "Farní sbor Českobratrské církve evangelické v Hradci Králové", "text": "Farní sbor Českobratrské církve evangelické v Hradci Králové\n\nFarní sbor Českobratrské církve evangelické v Hradci Králové, seniorátu královéhradeckého, sídlí na Nezvalově ulici, v těsném sousedství krajského soudu. Kostel a fara byly postaveny v roce 1912 podle plánů architekta Oldřicha Lisky.\n\nSbor v Hradci Králové byl prohlášen samostatným 14. června 1920. Skládal se z dosavadní kazatelské stanice církve reformované a filiálního sboru církve augsburské, které měly mateřské sbory v Černilově.\n\nKazatelská stanice H. V. měla svůj chrám a faru, postavené roku 1912 hlavně přičiněním černilovského faráře J. Szalatnaye, který sbírkami ve Švýcarech a Německu opatřil finanční základ pro stavbu.\n\nFiliální sbor A. V., který spravoval farář Fr. Hrejsa, užíval Husova domu, postaveného roku 1913.\n\nPrvním farářem nového sboru se stal v roce 1920 Adolf Novotný. Počet členů každoročně stoupal jak přílivem nového obyvatelstva, tak četnými přístupy. Hlavním farářovým pomocníkem od roku 1922 se stal prof. Bohdan Dobiáš, který jako předseda Kostnické jednoty pořádal četné přednášky, jichž se účastnila kromě členů sboru i veřejnost mimocírkevní.\n\nFarář Novotný věnoval velikou péči Nedělní škole a sdružení mládeže; této činnosti měl sloužit i nově vybudovaný Letní tábor Komenského v Bělči. V této práci pomáhali zejména paní farářová Novotná, J. A. Pellar, V. Urban, J. Janata a N. Pellarová. Pomocí v evangelizaci byl \"Sborový věstník\" vydávaný od roku 1923 do roku 1947. V roce 1944 dosáhl sbor nejvyššího počtu, po druhé světové válce však počet členů klesal, zejména odstěhováním četných rodin do pohraničí.\nOd roku 1925 přijal A. Novotný úkol tajemníka Svazu nedělních škol a v hradeckém sboru si ponechal úřad druhého faráře až do roku 1935, kdy odešel do Krabčic jako ředitel tamní odborné školy. Na místo prvního faráře byl v roce 1925 zvolen Štěpán Šoltész. Rozšiřovala se práce, po venkově se konaly za velké účasti večerní nešpory po domácnostech členů sboru. Kruh sester konal sociální práci. Roku 1940 odešel Š. Šoltész do Prahy a na jeho místo přišel farář PhDr. Jan Amos Pellar, který byl roku 1951 zvolen za seniora Královéhradeckého seniorátu. Farář Pellar působil na sboru až do svého úmrtí 2. února 1982. V době okupace vypomáhal ve sboru farář Jaromír Kryštůfek. Pro sborovou práci v rodinách byla povolána diakonka Anežka Kynclová.\n\nV letech 1982–1984 administrovali sbor senior Miroslav Brož z Třebechovic a poté farář Lubomír Linka z Černilova. Čtvrtým farářem sboru byl v letech 1984–2010 ThDr. Pavel Otter, pátým Štěpán Brodský (2011–2015). Nynějším farářem je Tomáš Vítek.\n\nJan Vejmar, Jaroslav Pleva, Jiří Ruml, Daniel Henych. Jako seniorátní vikáři zde působili: Jiří Altynski, Mirjam Šebestová, Alena Slámová a Jana Kosejková (Šimerová) (1963–1969 seniorátní, roku 1977 sborová). V rámci nového formátu vikariátu ČCE na sboru působili vikáři: František Plecháček (2011–2012) a Emilie Ouzká (2013–2014).\n\nKurátory sboru byli: dr. Adolf Švanda, Václav Vraný, František Rejchrt, Václav Medek, Zdeněk Kuthan a MUDr. Rudolf Budínský (1970–1982), který renovoval kartotéku členů sboru. Kurátorem sboru byl roku 1982 zvolen Jan Čeliš (1982–1989, v letech 1977 až 1983 seniorátní kurátor Královéhradeckého seniorátu). V roce 1989 byl zvolen kurátorem Ing. Jan Dus. V současnosti tuto funkci vykonává Milan Souček.\n\nNetypická secesní stavba z pera Oldřicha Lisky je charakteristická zakončením kostelní věže ve tvaru husitské přilby. V letech 1982–1984 byla provedena rekonstrukce fary, v jejímž přízemí byla zřízena sborová místnost s příslušenstvím, která slouží pro menší shromáždění během týdne.\n\nV letech 2006–2007 proběhala nová vlna rekonstrukcí sborových budov.\n\nBohoslužebných shromáždění se účastní v průměru 100 členů sboru, konají se pravidelně biblické hodiny, setkání konfirmované mládeže a setkání dětí. Pravidelně se schází také střední generace, tzv. Odrost. Během bohoslužeb se děti shromažďují v nedělní škole. Probíhá rovněž příprava na konfirmaci.\n\nRůznými seniorátními podniky, zejména vzdělávatelnými shromážděními pro staršovstva, získává i sbor mnohé podněty. Po roce 1989 využil nových možností a otevřel kostel i sborovou místnost novým vzdělávacím, společenským a kulturním aktivitám v rámci města a regionu. Výrazně byly také posíleny kontakty s ostatními křesťanskými církvemi, které v Hradci Králové působí. Oživení pro sbor znamenalo zahájení práce Biblické misijní školy, později Vyšší odborné školy biblické v Husové domě na Kavčím Plácku (\"zrušena\"), který byl vrácen církvi v roce 1991 a převeden v roce 1999 do majetku sboru. Zvýšila se i míra kontaktů se zahraničními protestantskými sbory.\n\nK Hradci patřívaly kazatelské stanice Nechanice, Stěžery, Svinary, Svobodné Dvory a Rusek. Toho času je sbor bez kazatelských stanic.\n\n\n"}
{"id": "362856", "url": "https://cs.wikipedia.org/wiki?curid=362856", "title": "Antonín Líman", "text": "Antonín Líman\n\nAntonín Václav Líman (7. dubna 1932, Stará Boleslav, Československo – 2. května 2018, Vancouver, Kanada) byl český japanolog, překladatel a pedagog.\n\nStudoval nejdříve na Univerzitě Karlově a od roku 1967 na tokijské Univerzitě Waseda. Po roce 1968 se již do Prahy nevrátil, odcestoval do Kanady. Byl emeritním profesorem univerzit v kanadském Torontu a japonském Otemae. Přednášel též na Univerzitě Britské Kolumbie ve Vancouveru. Publikoval přes čtyřicet studií a esejů o japonské literatuře v různých světových časopisech a sbornících, po roce 1990 se vrátil k překladům a původním studiím v rodném jazyce. V říjnu roku 2008 získal Cenu Josefa Jungmanna za překlad dvou novel Masudžiho Ibuse. \n\nJeho překlad básnické sbírky Manjóšú do češtiny je teprve druhý kompletní překlad tohoto díla na světě; v listopadu 2009 za něj získal Cenu za významný kulturní přínos od Japonské společnosti překladatelů v Tokiu.\n\nJeho dílo obsahuje mimo jiné i překlady japonských haiku do češtiny:\n\nJeho vlastní vlastní tvorba se taktéž týká Japonska:\n\n"}
{"id": "362860", "url": "https://cs.wikipedia.org/wiki?curid=362860", "title": "Nokia 1100", "text": "Nokia 1100\n\nNokia 1100 je mobilní telefon představený v srpnu 2003. Disponuje pouze základní funkční výbavou, tedy SMS, voláním a časovými funkcemi. V telefonu je vestavěná malá svítilna. Má pouze monochromatický displej, poskytuje ale zvýšenou ochranu proti nárazům díky pogumovanému povrchu. Je určena pro děti, seniory, a začátečníky v používání mobilních telefonů. \n\nNokia 1100 je nejprodávanější mobilní telefon na světě. Od počátku prodeje v roce 2003 se jí celosvětově prodalo 200 milionů kusů. To je více, než například populární MP3 přehrávač iPod. \n\n"}
{"id": "362861", "url": "https://cs.wikipedia.org/wiki?curid=362861", "title": "Daniel Friedmann", "text": "Daniel Friedmann\n\nProfesor Daniel Friedmann (hebrejsky דניאל פרידמן, narozen 1936) je bývalý izraelský ministr spravedlnosti.\n\nFriedmann se narodil v mandátní Palestině do rodiny, která zde žila po sedm generací. Vystudoval právo na Hebrejské univerzitě v Jeruzalémě a na Harvard University, kde získal doktorát.\n\nV 60. a 70. letech působil jako profesor práva a v letech 1974 až 1978 jako děkan právnické fakulty na Telavivské univerzitě. Ve Spojených státech učil právo na Harvardu, Pennu a Fordhamu a ve Spojeném království na Queen Mary, University of London.\n\nObdržel řadu izraelských a mezinárodních ocenění, včetně Zeltnerovy ceny, Sussmanovy ceny, Minkoffovy ceny a prestižní Izraelské ceny (1991). Publikoval množství právních článků a dohod.\n\nByl členem dnes již neexistujícího Demokratického hnutí za změnu (Daš) a později se při volbách do Knesetu v roce 2003 objevil na symbolickém 120. místě kandidátní listiny jedné z nástupkyň Daše – politické strany Šinuj.\n\nMinistrem spravedlnosti jej jmenoval 6. února 2007 tehdejší izraelský premiér Ehud Olmert. 7. února byl jednomyslně schválen kabinetem a Knesetem a téhož dne složil přísahu.\n\nPočáteční reakce na jeho jmenování byly smíšené, ale komentátoři se shodují, že je Friedmann silným kritikem izraelského soudnictví. V minulosti se zmínil o možnosti reformy systému, v němž se soudy odvolávají k vrchnímu soudu.\n\n"}
{"id": "362863", "url": "https://cs.wikipedia.org/wiki?curid=362863", "title": "Jeden svět", "text": "Jeden svět\n\nJeden svět ( \"One world\") je mezinárodní festival dokumentárních filmů věnovaných problematice lidských práv. Festival je od svého vzniku v roce 1999 jednou z aktivit obecně prospěšné společnosti Člověk v tísni. Patří k nejvýznamnějším festivalům tohoto druhu v Evropě a v roce 2007 získal čestné uznání (\"Honourable Mention for Peace Education\") UNESCO za výchovu k lidským právům. Během festivalu je udělována mezinárodní lidskoprávní cena \"Homo Homini\" určená osobnostem, které se významně zasloužily o prosazování lidských práv, demokracie a nenásilného řešení politických konfliktů. Festival se dělí na dvě části, veřejná část je každoroční přehlídkou dokumentárních filmů, Jeden svět na školách probíhá na základních (\"Jeden svět pro děti\") a středních (\"Jeden svět pro studenty\") školách po celý rok. Festival probíhá v Praze a dalších místech v ČR a v menším rozsahu i v dalších zemích.\n\nVybrané filmy z minulých ročníku jsou zdarma dostupné k nekomerčnímu promítaní v rámci projektu „PROMÍTEJ I TY“!\n\n\n"}
{"id": "362864", "url": "https://cs.wikipedia.org/wiki?curid=362864", "title": "Správná Susan", "text": "Správná Susan\n\nSprávná Susan (v anglickém originále Suddenly Susan) je americký komediální seriál, který vysílala NBC v letech 1996–2000. Hlavní roli v seriálu získala Brooke Shields, poté co se objevila v jedné epizodě \"Přátel\".\n\nSeriál se odehrává v redakci časopisu \"Brána\" v San Franciscu. Na začátku seriálu se Susan rozejde se svým snoubencem Kipem a začne pracovat v \"Bráně\", kterou vede Kipův rebelující bratr Jack. Susan tam získá pravidelný sloupek, ve kterém píše o tom, jaké je to být sama.\n"}
{"id": "362867", "url": "https://cs.wikipedia.org/wiki?curid=362867", "title": "Eluveitie", "text": "Eluveitie\n\nEluveitie je švýcarská folkmetalová skupina založená v roce 2002. Jejich styl hudby se dá popsat jako kombinace keltské lidové hudby s melodic death metalem. Některé jejich skladby jsou zpívány v mrtvém keltském jazyce galštině.\n\nSkupina byla založena v zimě roku 2002 Christianem \"Chrigelem\" Glanzmannem jako studiový projekt s účastí různých hudebníků. V říjnu následujícího roku spatřilo světlo světa MCD Vên (v galštině výraz pro divoké veselí). Chrigel se posléze rozhodl udělat z Eluveitie plnohodnotnou skupinu a shromáždil kolem sebe dalších devět hudebníků.\n\nKrátce nato skupina odehrála své první koncerty (mimo jiné na švýcarském metalovém festivalu Elements of Rock) a podepsala smlouvu s nizozemskou nahrávací společností Fear Dark, pod jejíž hlavičkou v roce 2004 Eluveitie opětovně nahráli album Vên. Následovala další živá vystoupení, například na akcích Fear Dark Festivals nebo jako předkapela zavedených pagan/folk metalových skupin Korpiklaani nebo Cruachan. V tomto období se z Eluveitie stala skupina na plný úvazek a z nejrůznějších důvodů ji opustilo sedm z deseti jejích dosavadních členů. Chrigel Glanzmann, Sevan Kirder a Meri Tadic přibrali dalších šest členů včetně Sevanova bratra Rafiho.\n\nV roce 2006 Eluveitie vydali v limitované edici album na počest německo-islandské skupiny Falkenbach, aby tak oslavili její patnácté výročí. Toto album obsahuje také cover verzi písně \"Vanadis\".\n\nZačátkem roku 2006 došlo opět ke změnám v sestavě Eluveitie. Sarah Kiener nahradila Anna Murphy s niněrou a také odešla Linda Suter.\n\nVe druhém čtvrtletí roku 2006 skupina vydala u společnosti Fear Dark další album s názvem Spirit a v září téhož roku se vydala na evropské turné spolu s německými Odroerir. Na konci roku 2006 podepsali Eluveitie nový kontrakt s německou společností Twilight Records. Na počátku roku 2007 se objevili na Ragnarök Festival.\nV listopadu 2007 podepsali Eluveitie smlouvu se společností Nuclear Blast. Jejich nové studiové album Slania (název je podle dívčího jména, které Chrigel zahlédl na 2500 let starém náhrobku) bylo vydáno 15. února 2008.\n\n4. června 2008 bratři Rafi (basa) a Sevan (dudy) Kirderovi oznámili na MySpace, že po slovinském koncertu na Metal Camp Open Air 8. června 2008 skupinu opustí.\n\nV roce 2008 byl také ohlášen další projekt Eluveitie s názvem Evocation. První část alba, , vyšla v dubnu 2009. V květnu byla vydána speciální edice jejich nového alba s názvem Slania / Evocation I – The Arcane Metal Hammer Edition . 15. dubna také vyšel časopis Metal Hammer s šesti skladbami z Evocation I – The Arcane Dominion a šesti z alba Slania.17. září skupina oznámila, že pracuje na novém albu \"Everything Remains (As It Never Was)\", které bylo nakonec vydáno 19. února 2010.\n\nV květnu 2016 kapelu opustil dlouholetý bubeník Merlin Sutter. V návaznosti na jeho odchod z kapely odešel i kytarista Ivo Henzi a zpěvačka a niněristka Anna Murphy. Zbylí členové kapely potvrdili, že ohlášené koncerty odehrají s novou sestavou. V prosinci pak oznámili, že dali dohromady novou sestavu, kterou zveřejní 5. ledna 2017. Nové spoluhráče se nakonec rozhodli zveřejňovat postupně na svém webu, kde bylo spuštěno odpočítávaní do 5. ledna, kdy byl oznámen poslední člen skupiny.\n\nBěhem léta roku 2017 bylo vydáno akustické album \"\". Po dokončení podpůrného turné k této desce začali členové skupiny nahrávat další album, tentokrát čistě metalové. To se bude jmenovat \"Ategnatos\" a má vyjít v dubnu 2019.\n\n\n\n\n\n"}
{"id": "362879", "url": "https://cs.wikipedia.org/wiki?curid=362879", "title": "Helen Ogston", "text": "Helen Ogston\n\nHelen Charlotte Ogston (* 1883), později Mrs Townroe a Mrs Bullimore. Britská sufražetka, sestra \"Constance Amelie Ogston\".\n\nNarodila se v Aberdeenu. Pocházela ze slavné akademické rodiny. Sama ukončila na universitě v Aberdeenu studium přírodních věd. Roku 1908 vstoupila do WSPU. Byla jednou z řečnic na veliké demonstraci, kterou v Hyde Parku téhož roku pořádala WSPU. 5. prosince 1908 dosáhla proslulosti tím, že se bránila bičem na psy před útokem pořadatele liberální strany, který se jí snažil vyhodit ze shromáždění, které tato strana pořádala v londýnské Albert Hall. George Lloyd následně zakázal ženám účast na svých shromáždění. Roku 1909 se Helen Ogston ještě aktovně účastnila kampaně WSPU. O rok později zřejmě organizaci opustila, protože se stala organizátorkou konstitučního křídla kampaně.\n\n"}
{"id": "362885", "url": "https://cs.wikipedia.org/wiki?curid=362885", "title": "Flora Drummond", "text": "Flora Drummond\n\nFlora Drummond (1878 – 17. ledna 1949) byla britská sufražetka.\n\nVyrůstala na ostrově Arran. Pro svoji malou postavu se nemohla stát listonoškou. Byla jednou z organizátorek WSPU. Za svoji činnost ve WSPU byla několikrát uvězněna. Přezdívali jí Generál, pro její zálibu v nošení kabátce ve vojenském stylu.\n"}
{"id": "362892", "url": "https://cs.wikipedia.org/wiki?curid=362892", "title": "Anna Munro", "text": "Anna Munro\n\nAnna Gillies Macdonald Munro (4. října 1881 Glasgow – 11. září 1962 Padworth, poblíž Readingu) byla skotská sufražetka. \n\nNarodila se v rodině Margarety Anny MacVean a učitele Evana Macdonalda Munro. Založila pobočku WSPU v Dunfermline. Po rozkolu v řadách WSPU, se stala čelnou členkou odštěpenecké organizace WFL. 1907 byla za svoji činnost uvězněna. Kolem roku 1912 se přestěhovala do Anglie. Roku 1913 se provdala za Sidneyho Ashmana (přijali jméno Munro-Ashman), který jí obdivoval jako řečnici v Berkshire. Krátce na to byla uvězněna ve věznici v Holloway.\n"}
{"id": "362897", "url": "https://cs.wikipedia.org/wiki?curid=362897", "title": "Ministr spravedlnosti Izraele", "text": "Ministr spravedlnosti Izraele\n\nMinistr spravedlnosti Izraele (: , \"sar ha-mišpatim\") je člen vlády, který stojí v čele ministerstva spravedlnosti. Od května 2015 zastává tento post Ajelet Šaked ze strany Židovský domov.\n\nNa rozdíl od ostatních ministrů nemá ministr spravedlnosti svého zástupce.\n\n"}
{"id": "362899", "url": "https://cs.wikipedia.org/wiki?curid=362899", "title": "Jaromíra Hüttlová", "text": "Jaromíra Hüttlová\n\nJaromíra Hüttlová, rozená Jaromíra Eliášová (11. listopadu 1893 Tábor – 21. října 1964 Praha) byla česká středoškolská pedagožka, spisovatelka a překladatelka z němčiny a francouzštiny. Autorka knih a románů převážně pro mládež, dcera spisovatele T. E. Tisovského.\n\nNarodila se v rodině státního úředníka Zemského finančního ředitelství Tobiáše Eliáše a Rosalie (roz.Janovské, 1868-1943). Jaromíra vyrůstala s bratry Oldřichem a Mojmírem a sestrou Miloslavou. V roce 1899 se Eliášovi přestěhovali do Prahy, kde začala chodit do pětitřídní školy v Praze na Karlově, pak pokračovala ve studiu na dívčím gymnáziu Minerva a středoškolské vzdělání zakončila maturitou na Akademickém gymnáziu v roce 1912. Ve studiu pokračovala na Filozofické fakultě pražské německé univerzity – latinu a němčinu, aby perfektně zvládla jazyk. Za rok po sňatku s německým praporčíkem PhDr. Willym Hüttlem, v roce 1917 získala doktorát– PhDr. (prací \"Untersuchungen zum Leben der Kaiserin Julia Domna - Studie o životě císařovny Julie Domny\") a dále studovala oba jazyky na Univerzitě Karlově. Vysvědčení učitelské způsobilosti (latiny a němčiny na středních školách) získala 18.12.1925; vyučovala v Praze na Reformním reálném gymnáziu ve Slezské ul. a Reálném gymnáziu Smíchov. Pak působila na Akademickém gymnáziu (klasickém) Na Příkopech a na Reálném gymnáziu ve Vršovicích v Kodaňské ulici, zde byl ředitelem prof. Josef Rybka, její druhý manžel od roku 1936. Po obsazení Sudet 1938 byly vdané profesorky předčasně penzionovány, aby se mohly umístit stovky profesorů odsunutých z pohraničí. V roce 1945 se J. Hüttlová-Rybková vrátila do škol – nejprve Klasické gymnázium Žižkov-Kubelíkova, pak Reálné gymnázium Lobkovicovo náměstí. Po zrušení gymnázií učila na nižším stupni škol (př.Na Zelené lišce), ale jiné předměty než měla aprobaci. V roce 1951 odešla do důchodu a až do konce svého života dávala soukromé hodiny němčiny, latiny a francouzštiny, většinou studentům z okolí svého stálého bydliště – na rozhraní Strašnic, Vinohrad a Žižkova – v Okrajní ulici. Tato lokalita je často zachycována v jejích románech z té doby. Jaromíra Hüttlová zemřela v nedožitých 71 letech a je pochována v rodinné hrobce na hřbitově v Sadské u Nymburka.\n\nPhDr. Jaromíra Hüttlová je známá především jako spisovatelka - autorka povídek a románů pro mládež; napsala více jak 40 knih a 8 povídek, některé také pod pseudonymy Anna Štětková, B.Dubská, Jarmila Svobodová a Dr.J.H.. V třicátých a čtyřicátých letech 20. století byly její knihy neobyčejně populární. Patřily sice do kategorie umělecky nenáročné a zábavné konzumní četby, ale obsahovaly také výchovné a morální poslání. Ve svých románech se snažila vyhnout podbízivé kýčovité sentimentalitě, která se objevila např. v knihách ze studentského prostředí Viléma Neubauera (př. \"Sextánka\" – kniha 1927, film 1936; \"Filosofka Mája\" – 1928). Jako pedagožka zachycovala reálnou atmosféru gymnaziálního světa, kde učila, popisovala studentský život v kolektivu i zdravou morálku studentů. Její dílo bylo adresováno především dospívajícím dívkám a dětem (např.edice \"Dívčí knihovna - Pod vlajkou mládí\"). Psala však i pro dospělejší čtenáře (více jak 11 titulů) – některé její romány vyšly ve známé \"Červené knihovně\". Obsahem většiny románů i povídek byla milostná témata, ale i příběhy s mírně dobrodružným nebo detektivním dějem. Romány byly většinou ilustrovány, v 30.letech např. A. L. Salačem, Artušem Scheinerem, F. J. Peškem, H. Jakobem, E. Posledníkem. Po roce 1941 napsala pro mládež už jen dvě knihy a čtyři povídky; v důchodu (po roce 1951) napsala ještě jednu knížku pro děti, ale rukopis nebyl nikdy vydán, protože jako „buržoasní“ spisovatelka byla na \"seznamu režimem nežádoucích\" autorů.\nNěkolik knih Jaromíry Hüttlové vyšlo v dalších upravených vydání v letech 1992-1994 a 2000, např.: v nakladatelství Ivo Železný-Praha: Dáša, pražská studentka (l. vyd. 1929); Jarčina píseň (1931 ); Táňa z naší oktávy (1930); Věrka, hvězda stadionu (1934); Rok dovolené (1934) a Ženy bez domova; Čajovna U dvou růží, Vánoční píseň; Zpověď ženy svého věku; Tragická léta (první vydání rukopisu z autorčiny pozůstalosti).\n\nJaromíra Hüttlová se věnovala také překladům z němčiny a francouzštiny, přeložila více než 20 knih. Byla „dvorní‘ překladatelkou populárního rakouského spisovatele především dobrodružné, krimi a sci-fi literatury Josepha Delmonta – přeložila 9 z 10 jeho knih u nás vydaných: \" Divoká zvířata ve filmu (1927), Miliardář vagabund (1929), Ostrov popravených (1928), Fantóm rádia (knižně vydané roku 1929, vycházelo na pokračování již v roce 1927 v časopise Radio-Journal.), Tulákovo srdce (1928), V okovech (1928), Darebácké kousky Tima Shea (1930), Zemětřesení (1932), Casanova z Budišína (1931).\"\nJako překladatelka cizích románů pro dívky upravovala texty převáděním děje do českého prostředí a také počešťovala jména hrdinů. Z jejích překladů jsou známy např.: \"Brehmův ilustrovaný život zvířat 1-6 (1925-1927); A. Machard: Cvrček detektiv (1928); T. Etzel: Brehmovy povídky o zvířatech 1,2 (1928); L. Steveanhagen: Požár atomů (1930); L. Rogeveen: Tajemná vysílačka (1934); F. Norfolk: Zářící plamen (1942); H. E. Bates: Poslední přistání (1946).\"\n\nKromě spisovatelské práce se také věnovala psaní populárně naučných prací. Uváděny jsou např.: \"Poklady egyptských hrobů. Z dějin papyru a papyrových nálezů (1919); První pomoc při úrazech (1931).\" Věnovala se též úpravám textů: \"Francouzsky v 1000 slovech (1927), Mytologie Řeků a Římanů (1948)\" a jiné.\nPod jménem J. Rybková, nebo také Rybková-Hüttlová-po svém druhém sňatku-vydala po roce 1936 několik jazykových příruček a učebnic němčiny, např.: \"Učte s česky /pro německé děti/ (1919); Německy rychle, správně a vesele (1939); Německy rychle v praktických rozhovorech (1940)\" a jiné. Pod různými jmény (A.Štětková, B.Dubská, J. Svobodová a Dr.J.H.) publikovala (často fejetony) v tisku: Národní politika (v letech 1930-1938), Úhor (1933,1939) a Zora (1936), tento časopis v roce 1936 také redigovala.\n\nPhDr. Jaromíra Hüttlová měla dvě děti: dceru Editu (1917) a syna Pavla (1921-1995), ten byl povoláním ekonom, ale celý život psal básně, jak pro sebe, tak do novin a časopisů. V roce 1990 bylo v Praze ve Viole uvedeno pásmo jeho poezie (recitovali Radovan Lukavský a Vladimír Ráž). Zděděné literární vlohy se zřejmě projevují i v další generaci – blízko k psaní má i jeho dcera Mgr. Jaromíra Hüttlová (např. působí v České televizi jako scenáristka a dramaturgyně).\n\n\n\nč.9/2008\n"}
{"id": "362904", "url": "https://cs.wikipedia.org/wiki?curid=362904", "title": "Slezské války (rozcestník)", "text": "Slezské války (rozcestník)\n\nSlezské války označují tři války vedené o Slezsko v 18. století:\n\nSoučástí válek o rakouské dědictví byly:\n\nSoučástí sedmileté války byla:\n"}
{"id": "362906", "url": "https://cs.wikipedia.org/wiki?curid=362906", "title": "Státní znak Íránu", "text": "Státní znak Íránu\n\nStátní znak Íránu tvoří čtyři malé půlměsíce, obklopující svisle ležící čepel meče, nad kterou je umístěn znak arabského písma nazývaný tašdíd. Kresba znaku je stylizace Alláhova jména. Pět hlavních prvků znaku symbolizuje pět základních pilířů islámu a jejich svislá poloha naznačuje cestu k jedinému bohu. Čtyři půlměsíce představují fázi jeho narůstání, tak jak roste islámská víra. Meč znamená sílu a statečnost, která je navíc zesílena znakem at-tašdíd. Podoba znaku zároveň evokuje představu zemského glóbu.\n\nÍránský znak se dostal do znakové sady Unicode na pozici U+262B (☫) pod jménem „Persian Symbol“ (\"perský symbol\").\n\n"}
{"id": "362907", "url": "https://cs.wikipedia.org/wiki?curid=362907", "title": "Kropotkin (město)", "text": "Kropotkin (město)\n\nKropotkin ( ) je ruské město v Krasnodarském kraji, nacházející se na pravém břehu řeky Kubáň. Bylo založeno pod jménem Romanovskij (Романовский) na konci 18. století a bylo přejmenováno na \"Kropotkin\" na počest ruského anarchisty a vědce Petra Kropotkina v roce 1921, kdy obec získal status města. Železniční stanice ve městě se jmenuje Kavkazskaya. Vývoje obyvatelstva: 79 185 (k roku 2002); 75 929 (k roku 1989); 70 000 (k roku 1972); 42 000 (k roku 1939); 27 000 (k roku 1926).\n"}
{"id": "362910", "url": "https://cs.wikipedia.org/wiki?curid=362910", "title": "Leica", "text": "Leica\n\nLeica nebo Leica Camera je obchodní značka přední německé optické společnosti, která navrhuje a vyvíjí fotoaparáty od roku 1913, sériově je vyrábí od roku 1925. Sídlo společnosti je ve Wetzlaru. Společnost Leica, dříve Ernst Leitz GmbH, se v současné době dělí na tři společnosti: Leica Camera AG, která vyrábí fotoaparáty, Leica Geosystems AG, která vyrábí geodetické přístroje a Leica Microsystems GmbH, která vyrábí mikroskopy. Slovo Leica vzniklo ze spojení Leitz Camera. Místo exponování desek v předchozích typech Leitzových kamer používala Leica standardizovaný filmový pás adaptovaný z 35 mm Edisonova svitkového filmu.\n\nPrvní prototypy byly postaveny podle Oskara Barnacka roku 1913 na E. Leitz Optische Werke ve Wetzlaru. Barnack vynalezl tzv. kameru „Ur-Leica“, byl hybnou silou při vývoji a výrobě prvního kinofilmového fotoaparátu původně vynalezeného jako expozimetr pro filmaře. Bylo totiž jednoduší vyvolat kontrolní snímky na 1,6 m kinofilmu, než před každým záběrem natočit část špulky a posílat je k vyvolání. Proto měla Ur-Leica jen jeden čas 1/40, tak jako filmové kamery. Barnack trpěl astmatem a proto se snažil snížit velikost a hmotnost kamery a dalšího podpůrného zařízení používaného při fotografování v exteriéru. Jeho kinofilmový design a nová koncepce využívá malé plochy filmu k vytvoření negativu a možnost pozdějšího zvětšení v temné komoře. Jméno Barnackova psa, Hektora, přejaly některé řady objektivů Leica.\n\nZačátek první světové války zdržel výrobu první Leicy až do dvacátých let. V letech 1923–1924 bylo vyrobeno 31 prototypů (někdy je uváděno číslo 25 prototypů ) takzvané nulté série (Leica 0).\n\nPůvodní Leica I (známá v USA jako Leica A) z roku 1925 byla prvním praktickým kinofilmovým fotoaparátem, který dosáhl rozsáhlého komerčního úspěchu, což mělo obrovský vliv na pozdější rozšíření 35 mm (kinofilmových) fotoaparátů ostatních výrobců. Byla představena až v roce 1925 na jarním Lipském veletrhu, kdy šéf Leicy optik Ernst Leitz, na sebe vzal riziko výroby 1000 kusů fotoaparátů. V roce 1926 byla uvedena na trh Leica II, která byla opatřena dálkoměrem.\n\nPrvní pokusy s fotoaparátem Schraubleica v roce 1930 jsou považovány za první plně fungující systémové fotoaparáty.\n\nLeica na podzim 2008 uvedla na trh novou zrcadlovku S2 se snímacím čipem o rozměrech 45×30 mm. Tento CCD snímač nabízí vysoké rozlišení 37,5 megapixelů.\n\nLeica M9 je digitální dálkoměrná bezzrcadlovka s full-frame senzorem v malém těle, nejmenším v této kategorii. Obsahuje obrazový senzor Kodak o rozlišení 18,5 Megapixelu a je slučitelný se všemi bajonety Leica M. Na trh byl fotoaparát uveden v září 2009.\n\nDne 10. května 2012 společnost na trh uvedla model Leica M Monochrom, což je digitální fotoaparát ze série dálkoměrných aparátů řady M vybavený monochromatickým senzorem. Fotoaparát je prvním full-frame digitálním černobílým aparátem.\n\n\n"}
{"id": "362913", "url": "https://cs.wikipedia.org/wiki?curid=362913", "title": "Hadda", "text": "Hadda\n\nHadda je řecko-buddhistická archeologická lokalita, která se nachází v oblasti starověké Gandháry při Chajbarském průsmyku, asi deset kilometrů jižně od Džalálábádu na východě dnešního Afghánistánu.\n\nBěhem třicátých a sedmdesátých let 20. století bylo v oblasti Haddy vykopáno okolo 23 000 převážně buddhistických sošek, které byly produktem tzv. gandhárského umění. Vykazovaly především vliv helénského stylu. Ačkoliv je styl vyobrazení sošek typický především pro pozdní helénské období 2.–1. století př. n. l., je jejich vytvoření většinou datováno do prvního a dalších století. Tento rozpor může být způsoben tím, že helénský sloh zde byl zachován déle než v okolních oblastech.\n\nZe stylu výroby jednotlivých sošek lze poznat, že jejich tvůrci byli více než dobře obeznámeni v řeckým sochařstvím. Je tudíž pravděpodobné, že do jejich výroby byli zapojení přímo sami Řekové. Styl sošek je místy až natolik helénský, že by se dal přirovnat k čistě řeckým sochám nalezeným např. v Bassai.\n\nNa některých sochách je např. vyobrazen sedící Buddha s Héraklém a Tyché po boku. Poblíž Haddy byly nalezeny buddhistické texty známé jako gandhárské buddhistické texty, které jsou psány písmem kharóšthí v gandhárském jazyce. Jejich datace spadá do 1. století a jsou tak považovány za jedny z nejstarších buddhistických dochovaných textů.\n\n"}
{"id": "362919", "url": "https://cs.wikipedia.org/wiki?curid=362919", "title": "Klínatka rohatá", "text": "Klínatka rohatá\n\nKlínatka rohatá (\"Ophiogomphus cecilia\") je druh vážky z podřádu šídel.\n\nJejí tělo s délkou 55-60 mm je žluto-zeleně zbarvené s černými úzkými pruhy na hrudi. Sameček je delší než samička. Jako jediná klínatka, vyskytující se v Česku, má v přední části těla převládající nápadně zelenou barvu, ostatní klínatky jsou zbarveny žlutě. Oči se na temeni nestýkají (poznávací znak klínatek). Samička má na záhlaví útvary připomínající rohy, které jen málo převyšují oči. Křídla jsou čirá s rozpětím 65-75 mm. Nohy má žluté s podélnými černými pruhy. Svrchu zadečku má žluté skvrny. Zadeček je u samečků na posledních článcích rozšířený.\n\nRozšířená je ve střední Asii, v Rusku, ve východní, střední a severní Evropě. Ve Finsku její rozšíření dosahuje až polárního kruhu. V Česku se vyskytuje většinou vzácně, ve východních, jižních a severních Čechách bývá hojnější. V České republice je chráněna zákonem jako silně ohrožený druh. Ohrožení klínatky rohaté spočívá hlavně v zániku biotopu, ve kterých se mohou vyvíjet její nymfy.\n\nNymfy (larvy) se líhnou z vajíčka po několika týdnech. Vajíčko někdy může i přezimovat, většinou ale přezimovává nymfa. Nymfy žijí na písčitých dnech čistých tekoucích vod. Zde se živí malým vodním hmyzem. Nymfa se vyvíjí 2-4 roky. Dospělci se líhnou od května do července. Létají až do konce září.\nDospělé klínatky zaletují někdy i daleko od vody, pak je lze potkat na lesních cestách, mýtinách apod. Často odpočívají na zemi nebo na vegetaci. Samičky nemají kladélka, proto snáší vajíčka za letu nad vodní hladinou, na které jsou pak neseny proudem dál, než se uchytí na dně.\n\n"}
{"id": "362924", "url": "https://cs.wikipedia.org/wiki?curid=362924", "title": "Eli Aflalo", "text": "Eli Aflalo\n\nEli Aflalo (: אלי אפללו, 8. září 1952) je izraelský politik a místopředseda Židovského národního fondu. V minulosti působil jako poslanec Knesetu a ministr absorpce imigrantů.\n\nNarodil se v Casablance v Maroku a v roce 1962 podnikl v deseti letech aliju do Izraele. Službu v armádě ukončil v hodnosti seržanta. Do Knesetu byl zvolen poprvé za stranu Likud ve volbách v roce 2003, po nichž se stal členem komisí životního prostředí, vnitra a financí. V březnu 2005 byl jmenován náměstkem ministra průmyslu, obchodu a práce. Koncem roku 2005 opustil společně s Arielem Šaronem Likud a založil stranu Kadima. Za ní byl v následujících dvou parlamentních volbách v letech 2006 a 2009 zvolen poslancem a působil v komisích financí a armádního rozpočtu. V lednu 2012 rezignoval na poslanecký mandát a stal se místopředsedou Židovského národního fondu.\n\nJe ženatý, má tři děti a žije ve městě Afula.\n\n"}
{"id": "362926", "url": "https://cs.wikipedia.org/wiki?curid=362926", "title": "Infekční endokarditida", "text": "Infekční endokarditida\n\nInfekční endokarditida je zánětlivé onemocnění vnitřního povrchu srdce, tzv. endokardu. Postihuje však obvykle konkrétně srdeční chlopně. Jedná se o jeden z typů endokarditidy.\n\nEndokartitidou obvykle trpí lidé, kteří mají oslabený imunitní nebo oběhový systém, či přímo srdce. Infekční endokarditida je totiž infekce, která se krevním řečištěm zanese do srdce, jež je oslabeno a proto je umožněno její usazení a množení.\n\nNástup infekční endokarditidy je poměrně hodně rychlý, rozhodují hodiny. Tento stav ohrožuje život.\n\nMezi příznaky endokarditidy patří: \n\nPříznaky infekční endokarditidy mohou být nenápadné a na první pohled nenasvědčující.\n\nInfekční endokarditida se do organismu může dostat jakoukoliv rankou (i mikroskopickou); zvlášť nebezpečné jsou neošetřené či bolavé zuby, dalším způsobem získání je možnost již předchozího výskytu streptokoka v těle. Další z cest jsou třeba záněty kolem nehtů nebo neošetřené zuby. Pacient, který může být náchylný k infekční endokarditidě, musí podstoupit před každým lékařským výkonem (u zubaře a všude, kde je otevřená rána a nebo cévkování či výkony v oblasti infikované kůže či podkoží) tzv. profylaxi. To znamená, že několik dní nebo hodin před výkonem bere léky (antibiotika), které tak preventivně pacienta chrání (stíní). Někdy se léky podávají přímo při výkonu infuzí.\n\nPacienti, o kterých se ví, že jim infekční endokarditida hrozí, dostávají také průkazky, v nichž jsou pro případ nouze informace.\n\n"}
{"id": "362927", "url": "https://cs.wikipedia.org/wiki?curid=362927", "title": "Tribuna", "text": "Tribuna\n\nTribuna (z lat., řečniště pro soudce (\"tribunus\")) může znamenat:\n\n\n\n"}
{"id": "362929", "url": "https://cs.wikipedia.org/wiki?curid=362929", "title": "Schéma", "text": "Schéma\n\nSchéma může být:\n\n\n"}
{"id": "362935", "url": "https://cs.wikipedia.org/wiki?curid=362935", "title": "Tchan Tun", "text": "Tchan Tun\n\nTchan Tun (; * 18. srpna 1957 v provincii Chu-nan) je čínský skladatel soudobé vážné hudby. Do veřejného povědomí se dostal nejvíce díky soundtrackům k filmům Tygr a drak a Hrdina.\n\nJeho opera První císař byla v roce 2008 v České republice k vidění v přenosu z New Yorku v rámci programu Met in HD. Jeho skladbu Skrytá země interpretoval Symfonický orchestr Českého rozhlasu na festivalu Hudební fórum Hradec Králové v roce 2006.\n\n"}
{"id": "362938", "url": "https://cs.wikipedia.org/wiki?curid=362938", "title": "Osovec", "text": "Osovec\n\nOsovec (dříve též \"Vosovec, Usovec\" či \"Malý Vosov\") je vesnice v okrese Beroun, část obce Osov, se kterou sousedí a stavebně splynula. Vesnice leží na silnici II/115 mezi Vižinou a Osovem. Ve vsi je evidováno 50 popisných čísel.\n\nPrvní písemná zmínka o vesnici pochází z roku 1379. Název pochází podle menšího množství osévaných pozemků, než u sousední vsi, Osova.\n"}
{"id": "362939", "url": "https://cs.wikipedia.org/wiki?curid=362939", "title": "Ramonovo kouzlo", "text": "Ramonovo kouzlo\n\nRamonovo kouzlo (oficiálním názvem ) je počítačová hra pro MS-DOS, grafická adventura vyvinutá slovenskými Riki Computer Games. Vydaná roku 1995 českou firmou Vochozka Trading, je určena hráčům od 11 do 99 let. Děj hry je situován do Nového Města nad Metují, kde se brzy zjara usadil zlý čaroděj Ramon, nechal zkamenět hodné lesní skřítky, uvěznil několik duchů a zmocnil se novoměstského zámku. Úkolem bezejmenného hrdiny je vyhnat Ramona z města a samozřejmě zachránit skřítky z prokletí.\n\nLokace hry tvoří naskenované fotografie, uspořádané do podoby kompletní mapy zahrnující Nové Město. Použité uživatelské rozhraní upomíná dungeony – vlevo dole je zobrazena hlavní postava, po stranách ukazatele prozkoumanosti dané lokace, inventář, příkazy typu „\"Seber\"“, „\"Dej\"“, „\"Použij\"“ apod. a vpravo dole mapa navštívených oblastí. Atmosféru pak dotváří pochmurná hudba.\n\nAčkoliv se \"Ramonovo kouzlo\" v dobovém tisku netěšilo velkému ohlasu, disponuje dobrou naučnou vlastností, kdy se především mladší hráči naučí něco historie Nového Města nad Metují.\n\nMezi avizované vymoženosti hry patřilo to, že byla kompletně v češtině, dále komfortní ovládání myší, hudba a zvuky přes Sound Blaster, jemná 256barevná grafika a balení ve velké barevné krabici.\n\nCena byla stanovena na 385 Kč včetně poštovného; pro zákazníky ze Slovenska se cena (v Sk) odvíjela dle platného kurzu.\n\n\n"}
{"id": "362941", "url": "https://cs.wikipedia.org/wiki?curid=362941", "title": "Politický systém Spojených států amerických", "text": "Politický systém Spojených států amerických\n\nPolitický systém USA má za svůj předmět zájmu dělbu politické moci a institucionální charakter státu.\n\nPodle druhého článku Ústavy je výkonná moc svěřena prezidentu, který stojí v čele kabinetu a současně je vrchním velitelem ozbrojených sil. Spojuje v sobě pravomoci, které se v evropských zemích obvykle dělí mezi prezidenta (či jinou formální hlavu státu) a premiéra. Vzhledem k jeho silné pozici se tak mluví o prezidentském systému – tzv. severoamerickém prezidencialismu.\n\nVýkonná moc je striktně oddělena od moci zákonodárné. To znamená, že Kongres je všemocný v oblasti legislativy, ale nevlastní žádné výkonné nástroje. Naopak prezident je vybaven úplnou mocí výkonnou, ale bez zákonodárných možností. Navíc je jediným ústavou daným držitelem výkonné moci, což znamená, že jmenuje členy vlády a všechny úředníky (v praxi až 14 000). Důležité také je, že spolu s vládou není odpovědný Kongresu. V prezidentském systému neexistuje institut vota důvěry či vota nedůvěry a zastupitelský orgán nemůže politickou cestou odstranit hlavu státu ani vládu. Prezident naopak nemůže zákonodárný sbor rozpustit a vypsat předčasné volby.\n\nPodstatou systému je tedy oddělení částí moci a politická neodpovědnost moci výkonné vůči zákonodárné. V praxi jsou tato pravidla realizována prostřednictvím systému tzv. \"brzd a protivah (checks and balances\"), čili vzájemného omezování tří mocí (soudní, výkonné, zákonodárné).\n\nVyjma prezidenta k výkonné moci patří viceprezident, ministerstva a nezávislé agentury. Ministři jsou členy prezidentova poradního sboru – vlády, seřazeni v nástupnické řadě na úřad prezidenta. Trumpův kabinet čítá 15 ministerstev a další členy na úrovní vlády:\nMezi nezávislé agentury patří Poštovní služba Spojených států amerických (USPS), Národní úřad pro letectví a kosmonautiku (NASA), Ústřední zpravodajská služba (CIA), Agentura pro ochranu životního prostředí (EPA), Agentura Spojených států amerických pro mezinárodní rozvoj (USAID) a další.\n\nPodle ústavy je tato moc delegována na Kongres, který se skládá ze dvou komor Sněmovny reprezentantů a Senátu.\n\nV legislativním procesu při schvalování zákonů jsou obě komory rovnocenné. Proto se nehovoří o klasickém dělení na „dolní“ a „horní“ komoru zastupitelského orgánu. Zákon lze navrhnout v každé z nich, a také jeho přijetí a projednání musí být uskutečněno v obou komorách. Senátu byly dány další pravomoci, kterými může „brzdit a vyvažovat“ moc výkonnou. Tak například musí potvrzovat ve funkci některé státní úředníky či federální soudce jmenované prezidentem, schvaluje mezinárodní smlouvy atd.\n\nPřevážná část kongresové agendy probíhá uvnitř výborů. Jejich práce může být významně usměrňována osobou předsedy výboru, který je volen většinou na základě seniority. Stává se jím člen většinové strany, který je nejdéle sloužícím členem konkrétního výboru. V posledních letech se však od této zvyklosti zejména v dolní komoře ustupuje.\n\nVšechny navržené zákony jsou nejprve postoupeny k odpovídajícímu výboru, kde jsou studovány. Sněmovna reprezentantů má navíc k dispozici tzv. \"Nařizovací výbor\", který vydává nařízení, které definuje jakým způsobem se bude řídit jednání o konkrétním zákonu. Proces přijetí zákona a jeho modifikace se často odehrává v obou komorách najednou, což vede k jeho přijetí ve dvou různých znění. Pak nastupuje na scénu tzv. \"Dohodovací výbor\", který je konstituován ze zástupců obou komor, kde se řeší rozdíly a slaďování v kompromisní výsledek. Výsledné znění je pak hlasováno (již bez připomínek) v obou komorách. \n\nZ dalších důležitých úkolů Kongresu je dohlížet na moc výkonnou. Výbory mají oprávnění zvát si na jednotlivá slyšení členy exekutivy a kritizovat jejich činnost. Výbory taktéž schvalují finanční rozpočty pro agentury, čímž limitují jejich politiku. Senát vydává souhlas při jmenování některých úředníků a federálních soudců prezidentem.\n\nKongres drží právo zřizovat \"vyšetřovací komise\". Ty jsou naopak kritizovány, že svou činnost podřizují politickým účelům.\n\nKongres zakládá a ruší federální soudy (nemá však oprávnění zrušit Nejvyšší soud Spojených států amerických), a také rozhoduje o počtu soudců.\n\nPrezident nemá právo rozpustit Kongres a vyhlásit předčasné volby. Kongres naopak nemůže odvolat prezidenta na základě rozdílné politiky. Jediným nástrojem jak odvolat prezidenta, viceprezidenta, soudce a další úředníky je proces impeachmentu.\n\nSoudní moc vstupuje do politických procesů. Nejenže má možnost interpretovat zákony (jako jinde na světě), ale také může prohlásit zákon za neplatný, pokud ho shledá v rozporu s ústavou. Taková pravomoc však není zanesena v ústavě, ale je doktrínou odvozenou Nejvyšším soudem ze studia ústavy a formulovanou v důležitém procesu Marbury versus Madison v roce 1803. Nejvyšší soud rozhodl, že „\"legislativní úprava odporující ústavě není zákonná“\". Dále pak, že \"„výlučnou povinností a náplní soudnictví je rozhodovat, co je zákonné“.\" \n\nKongresu USA je přiznána pravomoc zakládání a rušení federálních soudů a stanovení počtu soudců. Federální soudci jsou jmenováni na doživotí, mohou ale rezignovat. K jejich odvolání může dojít jen v procesu impeachmentu.\n\nNejvyšší soud (\"Supreme Court\") je nejvyšší soudní institucí. Dále existuje 13 odvolacích soudů a 94 okresních soudů (stav 2003). Uvnitř států Unie fungují státní soudy, které mají agendu složenou z trestního a občanského práva. Soudci v těchto státech jsou voleni převážně občany. Federální soudci jsou jmenováni prezidentem se souhlasem Senátu USA.\n\nFederální soudy nemají ve své agendě věci, které náležejí do jurisdikce státům. Zabývají se věcmi, jejichž projednání spadá do agendy federálních zákonů (padělání peněz, bankovní přepadení, v případě, že vklady jsou pojištěny federální vládou, terorismus atd.) V případě občanskoprávních věcí se federální soudy zabývají takovou agendou, kdy žalovanou stranou je vláda USA nebo v rámci sporů mezi občany různými státy Unie.\n\nKongres má též pravomoc zřizovat tzv. \"zvláštní soudy\". K nejdůležitějším patří soud proti státu, založený v roce 1885, který řeší finanční požadavky vůči USA.\n\nOd roku 1869 je počet soudců konstantní, a to devět. Přesto má Kongres pravomoc tento počet libovolně měnit. Každý soudce má jeden hlas. K přijetí rozhodnutí je nutné dosažení kvóra, tedy souhlas alespoň šesti soudců. V pravomoci Nejvyššího soudu je rušit federální zákony, zákony států Unie, jestliže se neslučují s ústavou, federálními zákony či mezinárodními smlouvami.\n\nZměnit rozhodnutí Nejvyššího soudu lze jedině prostřednictvím přijetí dodatku k Ústavě, což je proces, který vyžaduje značnou shodu, tedy 2/3 poslanců ve Sněmovně a 2/3 senátorů v Senátu a následně navíc ratifikaci 3/4 států. Takový proces je velmi obtížný, a proto získávají soudci značnou politickou moc. \n\n\nKongres má pravomoc zřídit nezávislé regulační agentury. Jejich vliv na politiku a hospodářství země je značný. Někdy je uváděno, že představují čtvrtou moc v zemi. Jejich cílem je ochrana veřejných zájmů, ale díky tomu, že zde pracují odborníci, tak se může zdát, že agentury ochraňují spíše jednotlivá profesní odvětví. Agentury jsou (mají být) apolitické, proto je ve vedení zpravidla stejný počet republikánů a demokratů. U většiny případů dokonce tato parita vychází ze zákona.\n\nVlastní řízení agentury je v kompetenci výboru, který je tvořen 5–7 osobami, jmenovanými prezidentem se souhlasem Senátu. Šíře funkčního období zahrnuje 5–14 let. Členy výboru nelze odvolat s výjimkou jejich trestního stíhání. Předsedu výboru, který je z tohoto postu odvolatelný, jmenuje prezident USA. K odvolání předsedy však dochází málokdy. \n\n\nKaždý z padesáti států Unie a Kolumbijský okres (distrikt) má svou vlastní vládu. Pravomoci těchto vlád jsou široké na poli vnitřní agendy státu, kam spadají oblasti jako školství, zdravotnictví, sociální péče, komunikace, infrastruktura, obchod, průmysl, veřejné služby atd. Nesmějí vydávat zákony, které by byly v rozporu s federální ústavou nebo zákony a mezinárodními smlouvami, které USA přijaly. \n\nHierarchie moci odpovídá federální úrovni. Člení se na tři pilíře: \"výkonnou, zákonodárnou a soudní moc\". Hlavou státu je guvernér, volený v přímých volbách na čtyřleté funkční období (v některých státech jen na dva roky). Zákonodárný sbor je dvoukomorový. Funkční období horní komory (Senátu) je obvykle čtyřleté, dolní komory (Sněmovny reprezentantů či Sněmovny poslanců či Valného shromáždění) dvouleté. Stát Nebraska má jednokomorový parlament.\n\nOkres představuje menší správní jednotku, která se dále dělí na okrsky nebo obce. Řídícím orgánem je rada okresu, v menších okresech volená jako sbor, ve větších okresech pak jednotlivé okrsky nebo obce delegují své zástupce do rady okresu.\n\nMěsta mají své zastupitelské sbory (některá města jsou tvořená několika okresy, např. New York).\n\nVlastní systém městské správy není v USA jednotný, ale existují tři základní typy, jejichž prvky mohou být kombinovány: \n\n\n"}
{"id": "362942", "url": "https://cs.wikipedia.org/wiki?curid=362942", "title": "Tibetobarmské jazyky", "text": "Tibetobarmské jazyky\n\nTibetobarmské jazyky jsou jednou ze dvou hlavních větví tibetočínských jazyků. Příbuznost jednotlivých jazyků této větve není tak zjevná a prokázaná jako u druhé větve, jazyků sino-thajských. Nejvýraznějšími představiteli jsou tibetština, barmština a možná i laoština, kterou ovšem někteří badatelé řadí k sino-thajským jazykům.\n\nTibetobarmské jazyky mají volnější stavbu věty než sino-thajské; na rozdíl od sino-thajských jazyků se v tibetobarmských většinou klade sloveso na konec věty. Obě větve jsou jazyky izolačního typu, ale tibetobarmská větev vykazuje některé aglutinační rysy.\n"}
{"id": "362949", "url": "https://cs.wikipedia.org/wiki?curid=362949", "title": "Jean Simmonsová", "text": "Jean Simmonsová\n\nJean Simmonsová (31. ledna 1929 Crouch Hill, Londýn – 22. ledna 2010 Santa Monica, USA) byla britská herečka, držitelka Zlatého glóbu z roku 1955.\n\nS herectvím začínala již ve 14 letech, nejprve hrála v britských filmech. Z nich patrně nejznámější byla filmová adaptace Shakespearova dramatu \"Hamlet\" z roku 1948, v níž hrála roli Ofélie, za kterou získala svou první nominaci na Oscara.\n\nV roce 1952 přesídlila do Hollywoodu. V roce 1955 si zahrála a zapívala společně s Frankem Sinatrou ve filmu \"Frajeři a saze\", za nějž získala Zlatý glóbus. V roce 1958 si zahrála učitelku v legendárním westernu \"Velká země\" po boku Gregory Pecka. V roce 1960 následoval snímek \"Spartakus\", kde hrála s Kirkem Dougalesem, a film \"Elmer Ganty\", kde si zahrála s Burtem Lancasterem. Za snímek \"The Happy Ending\" (1969) získala druhou oscarovou nominaci.\n\nOd počátku 70. let 20. stol. se věnovala více televizní a divadelní práci.\n\n\n"}
{"id": "362952", "url": "https://cs.wikipedia.org/wiki?curid=362952", "title": "Lipka Pardubice", "text": "Lipka Pardubice\n\nFolklórní soubor Lipka je folklorní soubor z Pardubic.\n\nSoubor byl založen v roce 2007, svou činností navazuje na bohatý odkaz Souboru písní a tanců Lipka, na jehož počátku byl roku 1981 zájem několika jedinců vybudovat v regionu (kde zcela vymizela folklórní tradice) národopisný kolektiv, který by upozornil veřejnost na bohaté lidové umění oblasti Polabí. Během následujících více než dvaceti let své existence absolvoval nespočet vystoupení nejen v Československé, resp. České republice, ale i v zahraničí (např. Německu, Švédsku, Bulharsku či Řecku), získal četná ocenění a natáčel pro Československou televizi a rozhlas.\n\nSoučasný Folklórní soubor Lipka pracuje při Kulturním domě Dubina v Pardubicích, přičemž jeho členskou základnu tvoří především bývalí členové pardubických dětských souborů Perníček a Radost. Repertoár souboru tvoří písně a tance především z Pardubicka, Hradecka, Chrudimska a českého Horácka. Soubor doprovází vlastní lidová hudba.\n\n\n"}
{"id": "362955", "url": "https://cs.wikipedia.org/wiki?curid=362955", "title": "Florida Panthers 2007/2008", "text": "Florida Panthers 2007/2008\n\nSezóna 2007/2008 byla 14. sezonou Floridy Panthers v NHL. Ve východní konferenci obsadila Florida až 11. místo a do play-off už posedmé za sebou nepostoupila.\n"}
{"id": "362957", "url": "https://cs.wikipedia.org/wiki?curid=362957", "title": "Lidské tetris", "text": "Lidské tetris\n\nLidské tetris ( 脳カベ Nōkabe, stěna mozku) je součástí japonské show \"Tonneruzu no Minasan no Okage deshita\" (とんねるずのみなさんのおかげでした, doslova \"Tunely' 'Díky všem'\"). Show začala v Japonsku na síti Fuji TV a byla poprvé odvysílána 27. července 2006. Video klipy ze show se však dostaly webové služby pro sdílení videí a obletěly svět. Následně tento koncept adoptovaly televizní stanice v desítkách zemí. Mimo Japonsko je tato soutěž známá jako Human Tetris (lidské tetris) nebo Hole in the Wall (díra ve stěně), protože pravidla připomínají počítačovou hru Tetris a navíc se používá lidské tělo.\n"}
{"id": "362963", "url": "https://cs.wikipedia.org/wiki?curid=362963", "title": "Operace Highjump", "text": "Operace Highjump\n\nOperace Highjump (zkratka OpHjp) byla operace námořnictva Spojených států organizovaná admirálem Richardem E. Byrdem pod velením armirála Richarda Cruzena. Probíhala v Antarktidě od 26. srpna 1946 do roku 1947. Do akce se zapojilo 4700 vojáků, 23 letadel a 13 lodí (včetně jedné letadlové lodi).\n\nOficiální cíle mise byly následující:\n\nPrvní částí operace bylo shromáždění všech jednotek na námořní základně v Norfolku (některé lodě prozatím kotvily u kalifornského pobřeží). Zde byly rozděleny do pěti skupin (tři skupiny lodní, jedna skupina tvořená jedinou letadlovou lodí a velitelská skupina zapojená nepřímo).\n\n12. prosince 1946 dorazila \"Western Group\" (západní skupina) na Markézy a začala monitorovat počasí v oblasti. Od 24. prosince začala být vysílána z lodě Currituck letadla na průzkumné lety nad Antarktidu. \"Eastern Group\" (východní skupina) na konci prosince připlula na ostrov Petra Velikého. 30. prosince skupina zaznamenala ztrátu tří mužů, kteří zemřeli po havárii jejich hydroplánu (George One) v bouři. Zbývajících šest přeživších bylo zachráněno o 13 dní později. \"Central Group\" (centrální skupina lodí) dorazila dne 15. ledna 1947 do Velrybí zátoky (u Rooseveltova ostrova), kde byly na ledovcích postaveny dočasné přistávací dráhy. V průběhu příštích týdnů probíhala operace jako taková, bylo především pořízeno asi 70 tisíc leteckých snímků. Velká část těchto snímků byla ale později vyhodnocena jako neužitečná, protože jí chyběly pozemní kontrolní body (což znamenalo, že nikdo nedovedl určit, z jakého místa fotky přesně jsou), tento problém byl ale dořešen operací Windmill příští rok.\n\n22. února 1947 byla z oblasti stažena \"Central Group\", 1. března \"Western Group\" a 4. března \"Eastern Group\".\n\nEastern Group (východní skupina)\n\n\"velel kapitán George J. Dufek\"\n\nWestern Group (západní skupina)\n\n\"velel kapitán Charles A. Bond\"\n\nCentral Group (centrální skupina)\n\n\"velel armirál Richard E. Byrd\"\n\nCarrier Group (letadlová loď)\n\nPodle některých konspiračních teoretiků nebyly oficiální cíle operace jejími skutečnými cíli (například kvůli příliš velkému počtu nasazených jednotek, předčasnému ukončení operace a minimálním výsledkům). Operace prý byla zástěrkou pro eliminaci nacistické letecké nebo vědecké antarktické základny. Na základě tohoto tématu vytvořil Robert Doherty své sci-fi novely \"Area 51\".\n\n"}
{"id": "362964", "url": "https://cs.wikipedia.org/wiki?curid=362964", "title": "Škoda 706", "text": "Škoda 706\n\nŠkoda 706 bylo označení typu těžkých užitkových automobilů, které již ve 30. letech 20. století vyvinula mladoboleslavská automobilka ASAP. V průběhu let došlo k mnoha technickým změnám a rekonstrukcím, ale i ke stěhování výroby bezmála po celém Československu. Historie vozu se uzavřela až po neuvěřitelných padesáti letech, kdy poslední vozy typové řady Škoda 706 MT vyrobil podnik LIAZ Jablonec nad Nisou.\n\nAutomobilka ASAP Mladá Boleslav označovala své modely nákladních vozů třímístným číslem, kdy první dvě číslice udávaly nosnost vozu (resp. šasi) v metrických centech, poslední číslice počet válců motoru. Škoda 706 tedy znamená šestiválcem poháněnou sedmitunu. K tomu se v systému Škoda přiřazovala dodatková písmena, kteroužto logiku si zachovaly i následující modely odvozené z řady 706.\n\nŠlo o nákladní automobil se žebřinovým rámem, šestiválcovým vznětovým motorem a s dvěma tuhými nápravami (hnaná byla jen zadní), které byly odpruženy dvojicí půleliptických listových per. Nejčastěji byl vůz vyráběn jako valník, ale nebylo neobvyklé, že automobilka dodala jen podvozek (rám s motorem a kabinou) – účelovou nástavbu si zákazník nechal namontovat u specializované firmy, to již nebylo starostí ASAPu. \n\n\nŘada 706 tak začala nahrazovat zejména menší typ Škoda 606 (1930–1940), ale i výkonnější typ Škoda 806 (1935–1936) s páteřovou konstrukcí podvozku. Slibnou kariéru vozu zastavila až II. světová válka a nedostatek naprosto všeho, kdy poslední vyrobené vozy byly ihned zrekvírovány pro potřeby Wehrmachtu a nové již nebylo z čeho a na čem vyrobit, protože automobilka byla nucena se z velké části přeorientovat na dodávky pro zbrojní výrobu.\n\nR – \"rekonstruovaný\".\n\nŠkoda 706 R má zajímavou historii. Motor vozu byl tajně vyvinut v průběhu II. světové války (šlo zejména o zvýšení výkonu), ale sériová výroba celého automobilu se po válce už nekonala. Těsně po konci války, 9. května 1945 okolo 19. hodiny, totiž došlo k poslednímu bombardování – právě oblasti mladoboleslavska a mělnicka (mnozí pamětníci tvrdí, a komunistický režim to rád přejal, že šlo o nálet Luftwaffe – naopak jiní pamětníci soudí, že šlo o nálet Rudé armády a dokládají to záznamy ve válečném deníku 2. letecké armády 1. ukrajinského frontu). Kromě obytných budov se v troskách ocitla i většina automobilky, zejména sklady příslušenství a haly se speciálními výrobními stroji (požár však nezničil archiv). Během několika týdnů až měsíců se zaměstnancům podařilo trosky odklidit a začít s obnovou automobilky. Ze zachráněných dílů bylo postaveno jen několik jednotek vozů Škoda 706 R, navíc prakticky nekompletních. Vzápětí padlo politické rozhodnutí, že v Mladé Boleslavi zůstane jen výroba osobních automobilů a vše ostatní se přesune do poměrně blízkých Letňan, do Leteckých závodů Avia, které byly tou dobou organizačně začleněny pod správu mladoboleslavské automobilky. S obnovou letecké výroby se tam totiž tehdy příliš nepočítalo a využití kvalifikovaných lidí a kvalitních strojů pro výrobu potřebných nákladních automobilů tak bylo poměrně logické.\n\nA tak se hned v roce 1945 oficiálně odstěhovala produkce do původně letecké továrny, která na rozdíl od Mladé Boleslavi nebyla postižena nálety a mohla začít téměř ihned vyrábět, přičemž ale až do roku 1947 většinu strojních skupin stále dodávaly AZNP Mladá Boleslav. V průběhu následujících let vzniklo v Letňanech 7877 vozů Škoda 706 R a několik tisíc podvozků i kompletních autobusů Škoda 706 RO. Nutno podotknout, že zaměstnanci Avie z výroby nákladních škodovek a autobusů nebyli nadšeni, protože to často považovali za určité ponížení, když dosud vyráběli letadla.\n\nPočátkem 50. let komunistické vedení Československa rozhodlo, že se Avia musí vrátit k letecké výrobě a že výroba nákladních aut bude převedena do Libereckého kraje. Během pouhých tří měsíců se v Avii musely zaučit stovky montážních dělníků i TH zaměstnanců a zároveň se začaly stěhovat technologie do míst, kde s strojařinou byly zkušenosti minimální: Elektro-Praga Rýnovice se z výrobny vysavačů změnila na motorárnu, strojárna ROTEX Liberec-Hanychov na výrobnu náprav, TONAK Mnichovo Hradiště (klobouky) a Elektro-Praga Mnichovo Hradiště (domácí vařiče) na montážní závod podvozků. \n\nVýroba se tedy potýkala s těžkostmi, které vypadaly skoro jako naschvály – například mnohé výrobní zařízení muselo zůstat v Letňanech a nové stroje se musely teprve opatřit, což trvalo mnoho let. Zejména železniční trať 070 Praha–Turnov a navazující 030 Pardubice–Liberec, na jejichž osách všechny závody leží, tak v té době byla velmi vytížena logistikou pro výrobu jednoho nákladního auta.\n\nJiž v říjnu 1951 se na nových místech začalo s výrobou jednotlivých komponent a oficiálně 2. ledna 1952 vyjel z brány rýnovického podniku první autobus Škoda 706 RO. Do konce roku bylo vyrobeno 340 podvozků i kompletních nákladních vozů Škoda 706 R, v roce 1953 už 2446 těchto jednotek a v roce 1954 dokonce 4120 jednotek (v tomto počtu nejsou zahrnuty autobusy).\n\nPod AZNP organizačně stále spadala jak Avia, tak „nové“ výrobní závody – tak tomu bylo až do září 1952, kdy se nové podniky dočasně osamostatnily jako \"Podnik závodů Š 706\". Nakonec k 1. lednu 1953 oficiálně vznikla samostatná automobilka Liberecké automobilové závody (LIAZ) se sídlem v Rýnovicích a s hlavním montážním závodem v Mnichově Hradišti. Ale již koncem roku 1953 se podnik z nepochopitelných důvodů dále rozštěpil na jednotlivé závody a tak tomu bylo až do roku 1958, kdy se s nástupem nového modelu 706 RT podnik LIAZ opětně sloučil. \n\nTypy a provedení:\n\nPo vyvedení produkce z Avie bylo vyrobeno 20.531 vozů Škoda 706 R všech provedení (v tomto počtu nejsou zahrnuty autobusy a kukavozy).\n\nModel Škoda 706 R byl posledním nákladním automobilem mateřské automobilky Škoda a zároveň jediným kapotovým LIAZem.\nRT – \"rekonstruovaný, trambusový\" \"– R neznamená rámový\" \n\nPrototyp z roku 1955 byl nejviditelnějším úspěchem nové vývojové a konstrukční kanceláře LIAZ, která byla založena roku 1953. První vůz vznikl zkrácením podvozku 706 R o jeden metr, na něj pak byla posazena zcela nová trambusová (bezkapotová) kabina, na svou dobu velmi moderní – její vzhled, vybavení a provedení by obstálo i v zahraniční konkurenci. Významnou změnou byla rekonstrukce motoru, kdy byl zaveden přímý vstřik paliva, což znamenalo zvýšení výkonu a podstatné zvýšení spolehlivosti. Další změnou byly například menší pneumatiky, které přinesly snížení těžiště vozidla a to spolu s kratším rozvorem znamenalo jak úsporu zhruba 400 kg pohotovostní hmotnosti (při stejné nosnosti), tak zejména výrazné zlepšení jízdních vlastností a ovladatelnosti vozu.\n\nV roce 1956 vznikl druhý prototyp, který měl již i zcela nové nápravy (první prototyp ještě převzal nápravy z typu 706 R). Od roku 1964 se pak začalo i s výrobou hnaných předních náprav a objevily se tedy i vozy Škoda 706 RTP s pohonem 4×4.\n\nV roce 1957 se začalo s přípravou sériové výroby a vzniklo 62 již víceméně sériových vozů Škoda 706 RT. Sériová výroba akcelerovala na 4 070 vozidel vyrobených v roce 1958, 5 359 vozů v roce 1959 a nejvyšší roční produkce bylo dosaženo roku 1968 s počtem 9 142 jednotek. Do konce roku 1970 vzniklo celkem 90 000 vozů, ale to již produkce ustupovala modernější typové řadě Škoda 706 MT a zcela nové řadě Liaz 100. Ovšem ještě v roce 1984 vzniklo 2 390 jednotek a v roce 1985 pak 825 vozů Škoda 706 RT. Řádově desítky či spíše jednotky vozů se pak kompletovaly dál a ještě na počátku 90. let bylo postaveno několik vozů z dřívějších i nově vyrobených dílů.\n\nDodnes se tyto vozy dochovaly například u některých sborů dobrovolných hasičů a díky svému designu i jedinečnému zvuku motoru se stávají oblíbeným vozem pro fanoušky.\n\nTypy a provedení:\n\nMT = \"modernizovaný trambus\" nebo též \"mezityp\". \n\nTato řada se v podstatě neměla vyrábět, jde o „dočasné nouzové řešení“, které se nakonec ve výrobě udrželo přes dvacet let. \n\nOd počátku 60. let vývoj a konstrukce LIAZu připravovala vznik zcela nové řady Liaz 100. Byly zkonstruovány a odzkoušeny zcela nové nápravy, motory, komponenty rámu atd. Avšak některé dodavatele stavebních prací a technologií (a i příslušenství) se nedařilo dohnat ke včasným dodávkám a tak například ještě v roce 1966 nebylo kde a na čem vyrábět novou kabinu (jejíž vývoj drhnul) nebo rámy. Naopak zcela nové motory řady M630 již byly připravené do výroby, stejně tak nové nápravy. Jediné logické řešení tedy bylo zavést provizorium – prvky řady 706 RT (rám a kabinu) doplnit novými hnacími komponenty (motor, převodovka a nápravy). \n\nV roce 1966 tedy spatřily světlo světa první vozy \"Škoda 706 MS\", jakýsi mezistupeň mezi řadami MT a RT. Šlo ještě o typ 706 RT s novým motorem M630, ale ještě s původními nápravami a skládanými koly typu TRILEX. Těchto vozů bylo ale vyrobeno jen řádově několik desítek, záhy se objevily už „čistokrevné“ vozy Škoda 706 MT s novými nápravami a s diskovými koly. V následujících letech se tyto modernizované typy vyráběly paralelně s původní řadou 706 RT a je docela obdivuhodné, že ještě o pár let později dokázal LIAZ vyrábět zároveň čtvero poměrně rozdílných strojů – Škodu 706 RT, Škodu 706 MT, LIAZ 100 (to vše v desítkách modifikací) a k tomu ještě těžký kolový tahač ŠT 180 (taktéž s několika podtypy).\n\nPrvní podtyp 706 MT měl motor M630/P100 o výkonu 132 kW (180 k) a označoval se též jako LIAZ MT3. V roce 1969 byla zahájena výroba motoru M634 o výkonu 154 kW (210 k) – LIAZ MT4 (rozvor 4 600 mm) a LIAZ MT5 (rozvor 5 400 mm). Tyto modely již byly osazovány novou moderní převodovkou Praga 10P80 nebo 5P80.\n\nDo podzimu 1978 bylo vyrobeno 41 300 vozů řady 706 MT a produkce dál pokračovala, ještě roku 1984 bylo vyrobeno na 18 700 jednotek a v roce 1988 pak 1756 jednotek. Výroba typů 706 RT a 706 MT tak skončila prakticky zároveň.\n\nTypy a provedení:\n\nToto „mezitypové provizorium“ nakonec trvalo více než 20 let, protože výroba skutečně moderního LIAZu 100 se s trestuhodným zpožděním rozběhla až po roce 1974 a ještě několik let trvalo, než se dostala do řádného tempa.\n\n"}
{"id": "362965", "url": "https://cs.wikipedia.org/wiki?curid=362965", "title": "Mý", "text": "Mý\n\nMý či Mí (majuskulní podoba Μ, minuskulní podoba μ, řecký název Μι nebo Μῦ) je dvanácté\npísmeno řecké abecedy a v systému řeckých číslovek má hodnotu 40. Různá česká jména písmene vychází z různých názvů písmene v řečtině a starořečtině, kde se také vyskytuje buď ióta nebo ypsilon.\n\nMinuskulní varianta písmena 'μ' se používá pro:\n\nV Unicode je podporováno jak \n\nV HTML je možné je zapsat pomocí &#924; respektive &#956;. Lze je také zapsat pomocí HTML entit\n&Mu; respektive &mu;. \n\nV LaTeXu se pro majuskulní mý používá M z latinky a minuskulní mý se píše příkazem \\mu.\n"}
{"id": "362969", "url": "https://cs.wikipedia.org/wiki?curid=362969", "title": "Škoda 706 RTH", "text": "Škoda 706 RTH\n\nŠkoda 706 RTH je užitkové vozidlo, z typové řady Škoda 706, na jehož podvozku byla vyráběna nástavba používaná k různým účelům. Existovaly například montážní vozidla pro MHD, cisterny – kropicí vozy, cisternové hasicí automobily atd.\n\nJako montážní vozidlo (používané například v DPMB, v Pardubicích ap.) byla nástavba montovaná na podvozek automobilu ŠKODA 706, zde nesla označení „pojízdní pohyblivá pracovní plošina VNP 400/500 HP“ – montované nástavby byly v mnoha provedeních např. s kolovým adaptérem „K-81“. Plošina se používala pro montážní, kontrolní, údržbářské nebo opravárenské práce na trolejovém vedení tramvají a trolejbusů, dále na opravy semaforů a návěstidel.\n\nCisternové hasicí vozy s prodlouženou kabinou pro vícečlennou posadáku jsou označovány \"Škoda 706 RTHP\", úplné označení je doplněno ještě o jmenovitý průtok vody, např. CAS 25 Škoda 706 RTHP znamená, že se jedná o cisternovou automobilovou stříkačku s jmenovitým průtokem 2500 litrů/min.\n\n\n"}
{"id": "362971", "url": "https://cs.wikipedia.org/wiki?curid=362971", "title": "Odklon kola", "text": "Odklon kola\n\nOdklon kola (též odklon kol, případně úhel odklonu) je úhel, kterým se kolo automobilu nebo jiného vícestopého vozidla odklání od svislé osy. Přesněji řečeno, je to úhel mezi svislou osou kola a svislou osou vozidla, díváme-li se zepředu nebo zezadu. Využívá se při návrhu řízení nebo nápravy. Je-li horní část kola vně dolní části (dále od vozidla), říká se tomu kladný odklon; je-li dále od vozidla dolní část, jde o záporný odklon.\n\nOdklon ovlivňuje ovladatelnost vozidla při určité konstrukci nápravy; zejména záporný odklon zlepšuje přilnavost v zatáčkách. To proto, že nastavuje pneumatiku do vhodnějšího úhlu vůči vozovce a síly se přenášejí přes svislou rovinu kola, namísto příčné smykové síly. Dalším důvodem pro záporný odklon je, že pryžová pneumatika má tendenci se na sebe v zatáčce navalovat. Pokud by měla nulový odklon, vnitřní hrana kontaktní plochy by se začala zvedat nad zem, čímž by se tato kontaktní plocha zmenšovala. Tento jev lze zmírnit nastavením záporného odklonu a tak maximalizovat kontaktní plochu. Pozor na to, že toto platí pouze pro vnější kolo v zatáčce; pro vnitřní kolo je vhodnější naopak kladný odklon.\n\nNa druhou stranu, maximální akcelerace v přímém směru, největší trakce, se dosáhne, pokud je odklon nulový a běhoun pneumatiky je naplocho na vozovce. Správné ovládání odklonu je zásadním činitelem při návrhu náprav a musí zahrnovat nejen idealizované geometrické modely, nýbrž i reálné chování komponent - ohyb, průhyb, pružnost atd. Co dřív bývalo uměním, se dnes stalo mnohem vědečtějším s použitím počítačů, které všechny proměnné optimalizují matematicky, místo aby se spoléhalo na intuici a zkušenosti konstruktéra. Výsledkem je, že se ovladatelnost automobilů (včetně těch levných) v posledních letech dramaticky zlepšila.\n\nU vozidel s rovnoběžníkovými nápravami byl odklon měnitelný, ovšem u novějších vozů s nápravami MacPherson je obvykle pevně nastavený. Byť jsou tak nižší nároky na údržbu, pokud se vůz sníží použitím kratších pružin, změní to odklon (jak je popsáno u nápravy MacPherson), a to může vést ke zvýšenému opotřebení pneumatik a k horší ovladatelnosti vozidla. Z tohoto důvodu lidé, kteří to myslí vážně s úpravami vozidla pro lepší vlastnosti, nemohou pouze snížit vozidlo, nýbrž také upravit montážní bod na horním konci vzpěry, aby umožňoval posun v příčném směru (vzhledem k podélné ose vozidla) k nastavení odklonu. Pro nejčastěji modifikované vozy jsou pro tyto účely k dispozici z druhovýroby destičky s dírami.\n\nTerénní vozidla, například zemědělské traktory, obecně používají kladný odklon. U těchto vozidel kladný odklon pomáhá zmenšovat sílu potřebnou pro řízení vozidla.\n\n\n"}
{"id": "362975", "url": "https://cs.wikipedia.org/wiki?curid=362975", "title": "Francesc Fàbregas", "text": "Francesc Fàbregas\n\nFrancesc „Cesc“ Fàbregas Soler (* 4. května 1987) je španělský fotbalový záložník a reprezentant hrající za francouzský klub AS Monaco. Se španělskou reprezentací se v letech 2008 a 2012 stal mistrem Evropy a v roce 2010 i mistrem světa.\n\nFàbregas začal svou fotbalovou kariéru v mládežnických výběrech španělského celku FC Barcelona. V roce 2003 podepsal smlouvu s anglickým Arsenalem. Svůj první zápas v dresu londýnského klubu odehrál Fàbregas proti mužstvu Rotherhamu United a stal se tak nejmladším hráčem v historii Arsenalu, který nastoupil a zároveň vstřelil svou první branku. Po odchodu Patricka Vieiry do Juventusu se prosadil do základní sestavy.\n\nV roce 2006 získal cenu Bravo i ocenění Golden Boy pro nejlepšího hráče evropského kontinentu do 21 let věku.\n\nV roce 2008 se následně stal kapitánem a vůdcem A týmu Arsenalu.\n\nV polovině srpna 2011 byla podepsána smlouva o jeho návratu do Barcelony; přestupová částka se odhaduje na 35 milionů liber. V sezóně 2012/13 získal s Barcelonou titul ve španělské lize.\n\n22. prosince 2013 zaznamenal v ligovém utkání s Getafe CF dvě branky, Barcelona dokázala otočit stav z 0:2 na konečných 5:2.\n\nDne 12. června 2014 přestoupil do londýnského klubu Chelsea FC. Hned v úvodním zápase proti Burnley přihrál na gól další letní posile Chelsea - Diegu Costovi (výhra 3:1). Svůj první gól v dresu blues vstřelil 17. září v zápase se FC Schalke 04 (1:1). 3. května 2015 tři kola před koncem získal s Chelsea ligový titul.\n\nV zimě 2018 se Cesc dohodl s francouzským klubem AS Monaco a přestoupil z Chelsea. V AS Monaco má smlouvu do roku 2022.\n\nZúčastnil se Mistrovství světa hráčů do 17 let 2003 ve Finsku, kde mladí Španělé podlehli ve finále Brazílii 0:1, o rok později hrál na Mistrovství Evropy hráčů do 17 let, kde ve finále Španělsko podlehlo domácí Francii 1:2.\n\nV A-mužstvu Španělska debutoval 1. 3. 2006 ve Valladolidu v přátelském zápase proti reprezentaci Pobřeží slonoviny (výhra 3:2).\n\n14. června 2006 se stal nejmladším španělským účastníkem mistrovství světa, když střídal Luise Garcíu po 77 minutách utkání skupiny H, ve kterém Španělé porazili 4:0 Ukrajinu. V té chvíli mu bylo 19 let a 41 dní a překonal tak rekord nejmladšího španělského účastníka MS, který ve stejném zápase stanovil o rok mladší Sergio Ramos.\n\nSe španělskou reprezentací vyhrál dvakrát Mistrovství Evropy (2008 a 2012) a jednou Mistrovství světa (2010). Ve finále finále MS proti Nizozemsku přihrál Andrési Iniestovi na vítězný gól.\n\nTrenér Vicente del Bosque jej vzal na Mistrovství světa 2014 v Brazílii, kde Španělé jakožto obhájci titulu vypadli po dvou porážkách a jedné výhře již v základní skupině B.\nVicente del Bosque jej nominoval i na EURO 2016 ve Francii, kde byli Španělé vyřazeni v osmifinále Itálií po porážce 0:2.\n\nFàbregas měl svou vlastní televizní show, která se jmenovala \"The Cesc Fàbregas Show: Nike Live\". Byla odvysílána 19. května 2008. Program byl sponzorován značkou Nike a byl odvysílán na televizní stanici Sky Sports. Show představovala Fábregase v různých skečech se spoluhráči z Arsenalu jako Philippe Senderos a Nicklas Bendtner, či s trenérem Wengerem.\nFàbregas je také Čestným patronem kampaně proti rasismu ve fotbale a společnosti \"Show Racism the Red Card\".\n\n\"Statistiky aktualizovány 11. ledna 2018\"\n\n\n\n AS Monaco-\n\n\n\n"}
{"id": "362976", "url": "https://cs.wikipedia.org/wiki?curid=362976", "title": "Objective-J", "text": "Objective-J\n\nObjective-J je programovací jazyk založený na JavaScriptu imitující Objective-C. Přidává dědičnost stylu Smalltalku a dynamické posílání zpráv mezi objekty.\nProgramy napsané v Objective-J mohou být předkompilovány do čistého JavaScriptu nebo přeloženy až za běhu v prohlížeči.\n\nObjective-J je vhodné k použití ve webových aplikacích. Na rozdíl od Google Web Toolkitu není nutné kód před nasazením na serveru kompilovat.\n\nObjective-J je nadmnožinou JavaScriptu. Následuje příklad třídy dědící z CPObject:\nV tomto příkladu je implementována třída \"Address\" dědící z CPObject. Poskytuje dvě metody instance pro nastavení jména a jeho získání.\n\n"}
{"id": "362981", "url": "https://cs.wikipedia.org/wiki?curid=362981", "title": "Humanitární pomoc", "text": "Humanitární pomoc\n\nHumanitární pomoc je pomoc poskytovaná typicky v důsledku humanitárních krizí. Reaguje na momentální nerovnováhu v oblasti základních potřeb pro život a je poskytována jen po dobu, kdy je daná země či oblast neschopná fungovat samostatně. Typickým příkladem jsou přírodní katastrofy (povodně, požáry, zemětřesení…) a válečné konflikty. Základními cíli této pomoci je:\n\nOd rozvojové pomoci se liší především krátkodobostí a řešením pouze bezprostředních rizik. Na humanitární pomoc se specializují různé humanitární organizace.\n\n\n"}
{"id": "362983", "url": "https://cs.wikipedia.org/wiki?curid=362983", "title": "Lanová dráha Pec pod Sněžkou – Hnědý vrch", "text": "Lanová dráha Pec pod Sněžkou – Hnědý vrch\n\nVisutá lanová dráha Pec pod Sněžkou – Hnědý vrch je sedačková lanovka v Krkonoších. V provozu je od roku 2003, majitelem i provozovatelem je společnost \"Ski Pec, a. s.\"\n\nČtyřsedačková lanovka na Hnědý vrch nad Pecí pod Sněžkou nahradila původní lyžařský vlek od firmy \"Transporta Chrudim\". Důvodem tohoto činu bylo zvýšení kapacity přepravených lyžařů na nejdelší sjezdařské trati v Peci a také odstranění prudkého stoupání, které dělalo lyžařům používajícím vlek problémy. Stavební práce se rozeběhly v roce 2003, na konci června 2003 byly betonovány základy stanic a patky podpěr, o měsíc a půl později již bylo usazeno lano a v září byly na lano usazeny sedačky. Dodavatelem lanovky byla rakouská firma \"Doppelmayr\", známá právě výrobou lanových drah a lyžařských vleků. 8. října se konaly zátěžové zkoušky s 230 naplněnými pivními sudy. Slavnostní zahájení provozu se uskutečnilo 8. prosince 2003. Lanovka byla původně určena pouze pro zimní provoz, sloužila tedy pouze lyžařům využívajícím jak sjezdovou trať z Hnědého vrchu, tak i běžecké tratě na hřebenech Krkonoš.\n\nJiž v roce 2005 usiloval provozovatel o provoz v letní sezóně, který by ale musela povolit Správa KRNAP, jež s ním ale nesouhlasila. Při tradiční Svatovavřinecké pouti ale letní provoz lanovky podpořil i Václav Klaus. Ochránci přírody měli obavy ze zvýšeného množství návštěvníků, kteří by také mohli využívat zakázané cesty, které od horní stanice vedou. Po jednáních Správy KRNAP s městem Pec pod Sněžkou ale byl nakonec umožněn zkušební letní provoz lanové dráhy v roce 2006. Cestujícím byl umožněn vstup na zpevněnou lesní cestu, vedoucí k přibližně 1 km vzdálené Lyžařské boudě, která se již nachází na hlavní turistické hřebenové značené trase. Letní provoz byl zahájen 1. července 2006, přičemž lanovka jezdila každý den až do konce září a o víkendech v říjnu. Provoz v letní sezóně byl zachován i v letech 2007 a 2008. \n\nNa podzimu roku 2008 byla na Hnědém vrchu poblíž horní stanice lanové dráhy zahájena stavba nové, 27 m vysoké rozhledny, která by měla dle plánů města a provozovatele lanovky zvýšit turistický ruch v této oblasti a ulehčit tak přetíženému Růžovému dolu a lanovce na Sněžku. Rozhledna byla slavnostně otevřena 8. července 2009.\n\nLanovka na Hnědý vrch je osobní visutá jednolanová dráha oběžného systému s pevným uchycením čtyřmístných sedaček. Je dlouhá 1168 m (šikmá, skutečná délka), vodorovná délka činí 1118 m, převýšení 317 m. Dráha má dvě stanice – Pec pod Sněžkou (895 m n. m.) a Hnědý vrch (1212 m n. m.). Původní dopravní rychlost byla 2,2 m/s, kapacita tak činila 1290 osob/hod. Po zvýšení rychlosti v roce 2006 na 2,6 m/s přepraví lanovka za hodinu 1460 cestujících, jízda trvá 8,5 minuty. Na laně je zavěšeno 96 čtyřmístných sedaček, podpěr bylo vystavěno 12 (z toho jedna tlačná, jedna nosnotlačná a ostatní nosné).\n\nBěhem zimní sezóny je lanová dráha v provozu podle sněhových a klimatických podmínek.\n\nProvozní schéma první letní sezóny v roce 2006 se téměř nezměnilo. Lanová dráha jezdí v roce 2008 v hodinovém intervalu mezi 9. a 16. hodinou od začátku července do konce září každý den, v říjnu v pátek a o víkendech. V roce 2006 byl říjnový provoz omezen pouze na víkendy.\n\nRoku 2006 činila cena za jednu jízdu (nahoru nebo dolů) 40 Kč, v roce 2008 již byla cena zvýšena na 60 Kč. Na lanovce je též umožněna přeprava jízdní kol.\n\n\n"}
{"id": "362984", "url": "https://cs.wikipedia.org/wiki?curid=362984", "title": "Karel z Provence", "text": "Karel z Provence\n\nKarel z Provence (asi 845 - 24. ledna 863, klášter St-Pierre-les-Nonnains, dnešní Lyon) byl potomkem Karla Velikého a nejmladším synem císaře a krále Lothara I.. Po otcově smrti mu připadlo území Burgundska a Provence, které bylo po jeho smrti rozděleno a přičleněno ke královstvím jeho bratrů Ludvíka II. a Lothara II..\n"}
{"id": "362989", "url": "https://cs.wikipedia.org/wiki?curid=362989", "title": "Stranický systém Švýcarska", "text": "Stranický systém Švýcarska\n\nStranický systém Švýcarska představuje přehled švýcarských politických uskupení, jejich vnitřní strukturu, historii, činnost a další charakteristiky.\n\nŠvýcarské politické strany vznikaly a vyvíjely se na bázi náboženské a sociálně třídní.\n\nZ hlediska konfesního zájmu lze strany rozdělit na \"katolické\" (CVP – Křesťanskodemokratická strana), \"protestantské\" (EVP – Evangelická lidová strana) a strany, které získávají podporu od \"občanů nábožensky zaměřených\" (např. FDP.Die Liberalen), kterou volí protestanté v nábožensky smíšených kantonech a laici v katolických kantonech).\n\n\"Jazykové štěpení\" týkající se stran neplatí, až na výjimky jakou je např. Lega dei Ticinesi, působící výhradně v jediném plně italském kantonu Ticino.\n\n\"Sociálně třídní štěpení\", které dělí strany podle pohledu na ekonomiku, postupuje od zelených a socialistů (pro co největší zásahy státu do ekonomiky) po liberály.\n\nStranický systém je fragmentovaný. Charakter organizace moci na úrovni federální, kantonální a místní přispívá ke štěpení politických stran. Strany na federální rovině jsou považovány za federaci kantonálních organizací. K fragmentaci napomáhá i fakt, že kantonální organizace jedné strany mohou být v různých kantonech či obcích ve vládě nebo opozici a podle toho zastávat rozdílné názory.\n\nVe dvou polokantonech a dvou kantonech (Uri a Grisons) je používán většinový volební systém do kantonálních zastupitelstev, naopak ve většině kantonů existuje systém proporční a z těchto kantonů aplikuje ¼ systém s malými volebními obvody (1-4 mandátové), které vedou k oslabení proporcionality (poměrného zastoupení), ve zbylých ¾ kantonů s poměrným volebním systémem existují převážně 5-9 mandátové volební obvody.\nNěmecky \"Socialdemokratische Partei der Schweiz\", francouzsky \"Parti socialiste suisse\", italsky \"Partito socialista svizzero\", rétorománsky \"Partida socialdemocratica da la Svizra.\" Vznikla v roce 1888 jakožto socialisticky orientovaná s požadavkem aplikace sociálního státu. Od konce 60. let 20. století se silně zaměřuje na ekologickou politiku, což vedlo ke změnám určitých skupin jejich voličů. Zajímavostí je, že se podílí na moci ve vládě, ale politický program má často charakter opoziční strany. Sociální demokracie podporuje institut referend a lidové iniciativy, kritizuje negativní důsledky ekonomického způsobu života. Staví se proti jaderné energii, preferuje osobní dopravu a přirozenou zemědělskou výrobu. V zahraniční politice je spíše liberálního zaměření, podpořila vstup země do OSN a chce aby cizinci, kteří se usídlili v zemi, získali rovnoprávné postavení. Členem vlády byla v letech 1943-1953 a pak znovu od roku 1959 dodnes. V politickém spektru leží jasně vlevo. Její oporou jsou především města a francouzsky mluvící kantony.\n\nNěmecky \"FDP.Die Liberalen\", francouzsky \"PLR. Les Libéraux-Radicaux\", italsky \"PLR. I Liberali\", rétorománsky \"PLD. Ils Liberals.\" Jedná se o typicky vládní stranu, od roku 1848 nebyla v opozici a dlouhá desetiletí hrála ve vládě roli strany většinové (do roku 1943).\nPůvodně bylo její zaměření liberální, ale vývojem se z ní stala strana liberálně konzervativní. V současnosti se liberální konzervatismus odráží na podpoře svobodného prostoru pro jednotlivce a v pragmatismu řešení sociálních problémů. Důraz je kladen na decentralizaci rozhodování (princip subsidiarity). Za hlavní poslání státu je považována daňová politika a přerozdělení vybraných peněz. V zahraniční agendě strana zastává konzervativní postoj, kdy na rozdíl od evropských liberálních stran žádá silné neutrální Švýcarsko mimo EU. V politickém spektru leží v pravém středu. Její podpora je poměrně rovnoměrná, převažuje ve městech, francouzských kantonech a německy mluvící oblasti Vnitřního Švýcarska.\n\nNěmecky Christlichdemokratische Volkspartei der Schweiz, francouzsky \"Parti démocrate-chrétien\", italsky \"Partito popolare democratico svizzero\", rétorománsky \"Partida cristiandemocratica Svizra.\" Strana byla založená v roce 1899 jako křesťansky orientovaná. Od 70. let 20. století se „laicizuje“ a odmítá spojení s katolickou církví. Je dlouhodobě vládní stranou. Dnešní postavení na pravolevicové ose je ve středu, což jí umožňuje zastávat jak pravicová (liberální individualismus) , tak i levicová (sociální stát) stanoviska. Je pro silnou národní obranu, včlenění imigrantů do země a ekologizaci dopravy. Nejsilnější podporu získává ve vnitřním Švýcarsku, kantonu Wallis a na katolickém venkově.\n\nNěmecky Schweizerische Volkspartei, francouzsky \"Union démocratique du centre\", italsky \"Unione Democratica del Centro\", rétorománsky \"Partida populara Svizra\" (PPS). Strana vznikla sloučením dvou stran na počátku 70. let 20. století. Ve vládě zasedá od roku 1929, v roce 2008 se od ní odštěpila BDP. Ekonomicky je liberálně profilovaná s důrazem na volný trh a omezenou funkci státu s minimální a nepřímou daní. Stát by si měl ponechat jen oblast ochrany životního prostředí a ekonomický rozvoj regionů prostřednictvím zemědělství. Sociálně je naopak konzervativní, s důrazem na národní hodnoty, z velkých švýcarských stran nejvýrazněji euroskeptická. Kritici upozorňují na její populismus. Ve Švýcarsku reprezentuje pravici kromě kantonu Ticino, kde její místo zaobírá Lega dei Ticinesi. Podporuje ji hlavně německy mluvící venkov.\n\nNázev je připomínkou na vnitřní kruh lidových shromáždění, což symbolizuje propojení s tradicemi přímé demokracie. Aliance vznikla roku 1936 a stojí ve středu pravolevé škály. Má snahu využívat forem lidové iniciativy pro konání referend. Akceptuje důležitou roli státu především v sektoru životního prostředí a sociální politiky, nikdy nebyla účastna ve vládě. V oblasti ekonomiky však stát nemá hrát aktivní roli, ale jen rozhodovat případné spory a nejasnosti.\n\nNěmecky \"Grüne Partei der Schweiz\", francouzsky \"Parti écologiste suisse\", italsky \"Partito ecologista svizzero\", rétorománsky \"Partida ecologica svizra\". Jedná se o relativně mladou stranu vzniklou roku 1983 s výraznou ekologickou tematikou. Zasazuje se o ochranu přírodních zdrojů, protestuje proti industrializaci, technokratismu a konzumní společnosti, nabádá k návratu humanismu a chce decentralizaci rozhodování a řízení. V politickém spektru leží nalevo a se socialisty v menších městech často skládají volební koalice. Podporují je nejvíce města na severu a západě Švýcarska.\n\nNěmecky \"Evangelische Volkspartei der Schweiz,\" francouzsky \"Parti Evangelique Suisse\", italsky \"Partito Evangelico Svizzero.\" Byla založená v roce 1919 jako křesťansky a evangelicky orientovaná. Dnes se jedná o stranu progresivní v sociálních, ekologických a zdravotnických tématech a naopak konzervativní v oblasti výchovy a ochrany rodiny. V politickém spektru leží v levém středu a opírá se o kanton Bern a severovýchod Švýcarska.\n\nNěmecky \"Bürgerlich-Demokratische Partei Schweiz\", francouzsky \"Parti bourgeois démocratique Suisse (PBD)\", italsky \"Partito borghese democratico Svizzera (PBD)\", rétorománsky \"Partida burgais democratica Svizra (PBD)\". Vznikla v roce 2008 odštěpením od SVP a přejala od ní i většinu původního ekonomického a sociálního programu, nikoliv už zahraniční politiky a nacionální rétoriky. SVP měla tehdy dvě křesla ve vládě, její podíl se ale zmenšil o jedno křeslo ve prospěch BDP, nicméně kvůli nízké podpoře (6-7%, méně, než mají nevládní zelení) je udržení tohoto křesla po federálních volbách v roce 2015 nejisté. Definuje se jako konzervativní strana. V politickém spektru leží v pravém středu. Podporu má především v kantonu Bern a dalších německy mluvících kantonech.\n\nNěmecky \"Grünliberale Partei Schweiz,\" francouzsky \"Parti vert'libéral Suisse,\" italsky \"Partito Verde Liberal svizzero,\" rétorománsky \"Partida Verda-Liberala.\" Vznikla v roce 2007 odštěpením od Strany zelených, od nichž se liší ekonomickým liberalismem, ale zachovává si jejich akcent na ekologii a lidská práva. Politicky jí odpovídá pozice levého středu. Její podpora je méně rovnoměrná než u Zelených, soustřeďuje se do německy mluvících kantonů a úplně nejvíce do kantonu Zürich.\n\n\n"}
{"id": "362992", "url": "https://cs.wikipedia.org/wiki?curid=362992", "title": "Capoeira", "text": "Capoeira\n\nCapoeira je brazilský taneční styl. Jde o komplexní kulturní fenomén, obsahující svébytné bojové umění, připomínající pohybovým stylem tanec s akrobatickými prvky, doprovázené původní hudbou.\n\nKolébkou capoeiry je brazilský stát Bahia, tradičně zemědělská oblast, která je historicky negativně poznamenána masovým dovozem afrických otroků. Capoeira je tradičné považována za jeden z nejvýznamnějších fenoménů původně africké - především pak angolské - kulturní tradice a výsledek následné syntézy africké, původní brazilské a expandované evropské kultury na území Brazílie.\n\nDíky procesům globalizace zažívá capoeira mohutnou expanzi takřka do celého světa, kde nabývá zhruba od sedmdesátých let 20. století neobvyklé popularity.\n\nŠlo o obranu beze zbraní proti zlodějům slepic, násilníkům a lupičům, a také proti zvůli bílých otrokářů.\n\nOd roku 1707 byla capoeira zakázaná. Otroci ji dále praktikovali jako „bojový tanec“, směs elegantních pohybů a akrobacie. Traduje se, že moderní podoba capoeiry se vyvinula v breakdance v americkém Bronxu. Capoeiristé však nepovažují tuto domněnku za pravdivou.\n\nOd roku 1808 brazilská vládnoucí třída tvrdě potlačovala toto bojové umění a proti capoeiristům postupovala neobyčejně brutálně. Od roku 1825 byli barevní otroci v takovém postavení, že i pískání či postávání na rohu ulice, anebo vyluzování jakéhokoli zvuku bylo považováno za projev zakázané capoeiry a velmi tvrdě trestáno.\n\nNavzdory těmto pohnutým historickým událostem se od roku 1972 capoeira opět stala, díky státu Brazílie, uznávaným bojovým uměním. Stala se populární, dostala pevná pravidla a stala se po fotbalu druhým nejoblíbenějším brazilským sportem.\n\nMezi novodobé průkopníky Capoery patří například Lateef Crowder.\n\n\n\n"}
{"id": "362995", "url": "https://cs.wikipedia.org/wiki?curid=362995", "title": "Richard Teltscher", "text": "Richard Teltscher\n\nRichard Teltscher (13. února 1888 Vídeň – 7. června 1974 Londýn), obchodník, mecenáš a politický, sociální a kulturní činovník, byl zakladatelem a vůdčím duchem Židovského ústředního musea pro Moravsko-Slezsko v Mikulově na Moravě.\n\nDr. Teltscher pocházel z jedné z nejstarších a nejvýznamnějších mikulovských židovských rodin. Jeho děd Leopold (* 1815) založil v Mikulově obchod s vínem. Firma, jež od roku 1875 nesla název Teltscher & Glattauer, se zásluhou jeho syna a Richardova otce Bernharda 1855 až 1812 a jeho potomků rozrostla po roce 1912 v největší vinařský podnik na Moravě a druhý největší v meziválečném Československu.\nPo ukončení právnických studií na Vídeňské univerzitě nastoupil Richard Teltscher do rodinné firmy, v níž po smrti svého otce posléze převzal vedoucí roli. \nDr. Teltscher se od mládí věnoval politické, sociální, mecenášské a kulturní činnosti. Za 1. světové války se podílel na založení Rakouského spolku pro péči o židovské uprchlíky z Haliče a Bukoviny. V období 1. republiky působil jako důvěrník Židovské strany pro jižní Moravu. \nRichard Teltscher byl oddaný československý občan a velký mikulovský patriot. Ani v době hospodářské krize se nepřestal věnovat veřejně prospěšné práci. V druhé polovině 30. let byl předsedou Židovské náboženské obce v Mikulově, místopředsedou zdejší Sionistické skupiny a především zakladatelem Židovského ústředního musea pro Moravsko-Slezsko v Mikulově na Moravě.\n\nMikulov býval po staletí kulturním centrem moravských Židů, neboť zde sídlil moravský zemský rabinát. Snahou dr. Richarda Teltschera bylo jednak pozdvihnout jeho význam, který začal po polovině 19. století upadat, zejména však zachránit mizející historické a umělecké památky a dokumentovat kulturu téměř sedmisetletého židovského osídlení regionu. Přispěly k tomu mimo jiné i katastrofální požáry židovské čtvrti v letech 1924 a 1926 a zostřující se nepřátelství vůči Židům v důsledku rostoucího vlivu nacistické ideologie. Nabízí se zde i jistá analogie se založením Židovského muzea v Praze v roce 1906.\nDr. Teltscher již v přípravném období pochopil, že má-li být muzeum vskutku životaschopnou institucí, je třeba, aby mapovalo židovské dějiny a kulturu nejen v Mikulově, ale na celé Moravě. Zpočátku musel bojovat s nepochopením řady jedinců a institucí mimo Mikulov, jejichž hlavními argumenty byly odlehlost Mikulova od centra dění a nedostatek řádně kvalifikovaných odborníků, kteří by mohli vést muzeum a archiv.\nRichardu Teltscherovi se však podařilo veškeré námitky rozptýlit, takže v říjnu 1935 mohlo dojít k ustavení muzejního spolku. Ke slavnostnímu otevření Židovského ústředního musea pro Moravsko-Slezsko pak došlo 24. května 1936. Tímto činem získal Mikulov alespoň částečně zpět výsadní postavení, o něž přišel převedením moravského zemského rabinátu do Boskovic v roce 1851. \nZáklad muzejních sbírek tvořil majetek mikulovské náboženské obce a pohřebního bratrstva Chevra kadiša. Šlo o vzácné listiny, dokumenty, plány, knihy, stříbrné a zlaté liturgické předměty, některé až ze 17. století, vyšívané textilie, keramiku a předměty denní potřeby. Pro získání dalších sbírkových předmětů z ostatních moravských obcí pořádal Richard Teltscher se svými spolupracovníky, především s archivářem muzea dr. Alfredem Engelem, propagační přednášky v Brně a v řadě dalších moravských měst a městeček, a dokonce i ve Vídni.\nPo mnichovském diktátu musely být muzejní sbírky urychleně přestěhovány do Brna, aby nepadly do nacistických rukou, což hitlerovci označili za krádež svého majetku.\n\n14. března 1939, tedy pouhý den před okupací Brna, uprchl dr. Richard Teltscher do Prahy a odtud ilegálně do Polska. Ráno 15. března 1939 vtrhlo do jeho opuštěného brněnského bytu gestapo, zabavilo cenné věci a zapečetilo jej. \nSbírky muzea byly v květnu 1942 přesunuty z Brna do Prahy. V následujícím roce byly inventarizovány a vřazeny do velkých sbírkových komplexů, kde přežily nacistické panství. \nSbírky Židovského ústředního musea pro Moravsko-Slezsko v Mikulově se na Moravu již nikdy nevrátily. Mikulovská židovská obec ani muzeum nebyly nikdy obnoveny.\n\nJUDr. Richard Teltscher zůstal v britském exilu. Kustod muzea a poslední mikulovský rabín dr. Alfred Willmann zemřel v roce 1964 ve Velké Británii. Archivář muzea dr. Alfred Engel zahynul v roce 1944 v Terezíně. Mikulovský vrchní kantor, pokladník a spolukustod muzea Adolf Hellmann zahynul v roce 1944 v Osvětimi. Jeho dcera Lilly, která pomáhala při transportu sbírek z Brna do Prahy, zemřela roku 1945 v Bergen Belsenu.\n\nDne 22. dubna 2008 bylo dr. Richardu Teltscherovi uděleno \"in memoriam\" Čestné ocenění města Mikulova za mimořádný kulturní počin. Stalo se tak v roce 120. výročí jeho narození a 70. výročí likvidace židovské obce Mikulov.\n\n\n"}
{"id": "362996", "url": "https://cs.wikipedia.org/wiki?curid=362996", "title": "Nimcovičova indická obrana", "text": "Nimcovičova indická obrana\n\nNimcovičova indická obrana (též zkráceně Nimcovičova indická) (ECO E20-E59) je hypermoderní šachové zahájení ze skupiny indických her charakterizované tahy\n\n1. d4 Jf6 2. c4 e6 3. Jc3 Sb4\n\nJedná se o běžně hrané zahájení zavřených her, jež je oblíbené i ve světové špičce.\n\nPrvní známý doklad o Nimcovičově indické je z partie John Cochrane - Moheschunder Bonnerjee, hrané v Kalkatě roku 1851. Vážně se jí ale začal zabývat až představitel hypermodernismu Aaron Nimcovič, po kterém nese jméno. Hráli ji i mistři světa Alexandr Aljechin, Vasilij Smyslov, Boris Spasskij, Anatolij Karpov, Vladimir Kramnik a Višvanáthan Ánand.\n\nČerný dává do vazby bílého jezdce a tím brání postupu bílého pěšce na e4. Ve středu si černý ponechává možnost přizpůsobit svůj nástup podle odpovědi bílého. Černý může podniknout protiakci aktivně pěšci d5 a c5. Někdy jen c5, kdy po přetažení bílého d4-d5 může vzniknout ve středu blokovaná situace. Občas také černý s nástupem pěšců ve středu i vyčkává a volí fianchetto b6, Sb7. Po výměně černého střelce za bílého jezdce na c3 vzniká také často pozice s dvojpěšcem bílého c3-c4, za kterého má bílý dvojicí střelců.\n\n1. d4 Jf6 2. c4 e6 3. Jc3 Sb4 4. Db3\nSe vyskytuje dnes vzácně, oproti variantě s Dc2 nemá bílý kontrolu nad polem e4, černý může zareagovat 4... c5 5. dxc5 Jc6 6. Jf3 Je4 7. Sd2 s vyrovnanou hrou\n1. d4 Jf6 2. c4 e6 3. Jc3 Sb4 4. Sg5\nBílý reaguje vazbou černého jezdce. Po 4... h6 5. Sh4 c5 6. d5 je pozice ve středu částečně zablokovaná a černý se tu může rozhodnout mezi agresivním 5... b5 a hlavním 6... d6 7. e3 Sxc3+ 8. bxc3 e5 9. f3 kde je pro černého lepší nespěchat s rochádou, hra je nejasná.\n1. d4 Jf6 2. c4 e6 3. Jc3 Sb4 4. g3 (nejčastěji se vyskytuje s přehozením tahů po 4. Jf3 c5 5. g3) Černý se může rozhodnout mezi 4... d5 po kterém získává hra podobnost s Katalánskými systémy a hlavní odpovědí 4... c5 5. Jf3 cxd4 6. Jxd4 0-0 7. Sg2 d5 8. cxd5 Jxd5 kde se bílý může rozhodnout mezi 9. Sd2 a 9. Db3 hra je v rovnováze\n\n1. d4 Jf6 2. c4 e6 3. Jc3 Sb4 4. a3 Sxc3 5. bxc3\nPřímočará odpověď a3 je pojmenována po mistru Friedrichu Sämischovi. Bílý za cenu ztráty tempa nutí černého brát jezdce na c3 a rozhoduje se pro hru s dvojpěšcem kompenzovanou dvojicí střelců. Hra má obvykle ostrý charakter. Velmi často vzniká i z varianty 4. f3 d5 5. a3 Sxc3+ 6. bxc3 c5. Po 5. bxc3 se černý může rozhodnout mezi 5... b6 6. f3 Sa6 7. e4 Jc6 s útokem na pěšce c4 s nejasnou hrou nebo mezi klasickým 5... c5 6. f3 d5 7. cxd5 Jxd5 8. dxc5 (po 8. Dd3 b6 s dobrou hrou černého), kde se černý může rozhodnout mezi 8... f5 nebo 8... Da5 s kompenzací za pěšce.\n1. d4 Jf6 2. c4 e6 3. Jc3 Sb4 4. f3\nČerný může reagovat 4... c5 kde po 5. d5 nastávají značné složitosti, které může černý umocnit ještě agresivním výpadem 5... Jh5. Černý může zvolit ale i klidnější 4... d5 kde po 5.a3 může pokračovat ústupem 5... Se7 s nejasnou hrou, nejčastěji ale reaguje 5... Sxc3 kde po 6. bxc3 hra přechází do Sämischovy varianty.\n1. d4 Jf6 2. c4 e6 3. Jc3 Sb4 4. Jf3\nJe třetí nejčastější odpovědí v Nimcovičově indické. Tato varianta vede ale velmi často s přehozením tahů k jiným variantám. Hraje-li černý 4... d5 přechází hra do Dámského gambitu; na 4... c5 se bílý může rozhodnout mezi 5. e3 s přechodem do Rubinsteinovy varianty nebo 5. g3 s přechodem do varianty s fianchettem. Černý často odpovídá 4... b6, po čemž se bílý může rozhodnout mezi 5. Db3 c5 6. a3 Sa5 se složitou hrou nebo mezi 5. e3 s přechodem do Rubinsteinovy varianty. Často bílý reaguje 5. Sg5 Sb7 kdy hra přechází do varianty Sg5 v Dámské indické obraně (ECO E12-E13).\n\n1. d4 Jf6 2. c4 e6 3. Jc3 Sb4 4. e3\nPoklidné vývinové pokračování patří vedle 4. Dc2 k nejčastější odpovědi bílého. Bílý se vyvíjí a boj se často vede o pole e4, jehož ovládnutí by uvolnilo střelce c1, který je tahem e3 uzavřen, což je jediná nevýhoda tohoto systému. Bílý často umístí černopolného střelce na dámské křídlo, kde se může rozehrát na diagonálách a3-f8 nebo a1-h8 v případě otevření pozice.\n\n1. d4 Jf6 2. c4 e6 3. Jc3 Sb4 4. e3 b6\nHypermoderní postup, kde se místo pěšcového vyjádření ve středu černý snaží působit na dámském křídle fianchettovaným střelcem. Bílý tu může hrát 5. Sd3 Sb7 6. Jf3 (do této varianty vede často i varianta 4. Jf3 b6 5. e3 Sb7 6.Sd3) na což se černý může rozhodnout mezi ambiciozním výpadem 6... Je4 7. 0-0 (7. Dc2 f5) 7...f5 s komplikacemi nebo klidnějším 6... 0-0 7. 0-0 a nyní má černý na výběr mezi přechodem do varianty s 0-0 tahem 7... d5 a mezi flexibilním 7... c5 8. Ja4 cxd4 exd4 kde se černý většinou stáhne černopolným střelcem a postaví ježka tahem d6.\nDruhou ambicioznější možností bílého proti systému 4... b6 je tah 5. Je2 se snahou narušit černému plány. Po klidném 5... Sb7 6. a3 Se7 7. d5 0-0 8. Jg3 se bílému podaří zablokovat diagonálu bělopolnému střelci černého. Černý tu občas reaguje tahem 5... c5, který přechází do varianty 4... c5; nejčastěji ale černý odpovídá 5... Sa6, zde má bílý na výběr mezi 6. a3 Sxc3 (nebo 6... Se7 7. Jf4 d5) 7. Jxc3 a 6. Jg3 Sxc3 7. bxc3 d5 8. Sa3 s iniciativou\n\n1. d4 Jf6 2. c4 e6 3. Jc3 Sb4 4. e3 c5 I zde se může bílý rozhodnout pro 5. Je2 s krytím svého jezce, na což černý může reagovat 5... b6 6. a3 Sa5 7. Vb1 Ja6 se složitou hrou, častěji ale volí výměnu 5... cxd4 6. exd4 a nyní se černý může rozhodnout pro 6... d5 na což bílý reaguje 7. a3 Se7 8. c5 a ještě častěji ihned přetažením 7. c5 se snahou o získání převahy na dámském křídle, kde černý není bez šancí nebo mezi 6... 0-0 7. a3 Se7 8. d5 exd5 9. cxd5 Ve8 10. d6 Sf8 11. g3 kdy vzniká složitá hra, v níž soupeři vedou spor o bílého pěšce d6.\nDruhou možností je klasický postup 5. Sd3, na který černý nechce-li přejít do hlavních variant může reagovat tahem 5... Jc6 6. Jf3 Sxc3 7. bxc3 d6 se snahou o zablokování pozice. Bílý se může rozhodnout mezi 8. e4 e5 9. d5 Je7 se zablokovanou pozicí a mezi 8. 0-0 e5 9. Jd2 0-0 kde často také dojde k zablokování a hra je nejasná\n\n1. d4 Jf6 2. c4 e6 3. Jc3 Sb4 4. e3 0-0 Černý se vyvíjí, což je nejpřirozenější reakce. Bílý se tu může rozhodnout pro 5. Je2 s pokrytím Jc3, na což černý může reagovat 5... d5 a po 6. a3 Se7 7. cxd5 exd5 8. g3 c6 je pozice v rovnováze. Nejčastěji bílý pokračuje vývinovým tahem 5. Sd3 d5 (5... c5 s dalším d5 vede k přehození tahů) a nyní může opět bílý zkusit tah 6. Je2 kde po 6... c5 se bílý může rozhodnout mezi 7. cxd5 exd4 8. exd4 Jxd5 9.0-0 Jc6 a mezi 7. 0-0 dxc4 8. Sxc4 Jc6 s pozicí v rovnováze. Další možností je 6. a3 Sxc3 (za pozornost stojí 6... dxc4 7. Sxc4 Sd6 s protihrou) 7. bxc3 dxc4 ( po 7... c5 8. exd5 exd5 může bílý mimo přechodu do hlavní varianty 9. Jf3 zvolit vývin 9. Je2 s nadějnou pozicí) 8. Sxc4 c5 a nyní má bílý na výběr mezi 9. Jf3 s přechodem do hlavní varianty a 9. Je2 s šancemi na obou stranách\nHlavním pokračováním bílého je přirozený vývinový tah 6. Jf3. Méně často černý hraje na tomto místě 6... b6 po 7. 0-0 Sb7 se bílý může rozhodnout mezi 8. a3 Sd6 s protihrou nebo hlavním 8. exd5 cxd5 9. a3 Sd6 10. b4 se snahou bílého získat převahu na dámském křídle, pozice černého je ale pevná. Nejčastěji ale černý reaguje aktivnějším 6... c5 po 7. 0-0 vzniká hlavní pozice Rubinsteinovy varianty. Černý tu má na výběr dvě nejhranější pokračování\n\n1. d4 Jf6 2. c4 e6 3. Jc3 Sb4 4. Dc2\nPatří k nejlogičtějším odpovědím bílého. A díky používání Garrim Kasparovem se tato varianta stala ve světové špičce nejčastější odpovědí proti Nimcovičově indické. Bílý v případě braní jezdce na c3 ho dobírá dámou a získá tak dvojici střelců bez vytvoření pěšcových slabin. Mimoto si bílý ponechává možnost pozdějším tahem Sg5 svázat černého jezdce na f6. Menší nevýhoda této varianty je spojena s umístěním bílé dámy, kdy nepůsobí na sloupci d a na sloupci c může její postavení ohrožovat černá věž z c8.\n\n1. d4 Jf6 2. c4 e6 3. Jc3 Sb4 4. Dc2 d5 Černý nečeká a podniká klasický protiúder v centru. Bílý může zvolit 5. a3 Sxc3+ 6. Dxc3 na což může černý reagovat energicky 6... Je4 7. Dc2 c5 8. dxc5 Jc6 9. cxd5 exd5 10. Jf3 Sf5 11. b4 a ačkoli tu má bílý pěšce více, černý má za něj dobrou protihru díky náskoku ve vývinu. Hlavní odpovědí bílého je 5. cxd5 a černý odpovídá moderním 5... Dxd5 (po 5... exd5 6. Sg5 je bílá pozice nadějnější). Na tomto místě má bílý dvě hlavní pokračování. Jsou jimi\n\n1. d4 Jf6 2. c4 e6 3. Jc3 Sb4 4. Dc2 c5\nČerný se snaží využít umístění bílé dámy výpadem proti bílému pěšci d4. Tím získává černý svobodnou hru, jeho slabším článkem je zde ale pole d6. 5.dxc5 0-0 Na tomto místě se vyskytuje i 5... Ja6 po 6. a3 Sxc3 7. Dxc3 Jxc5 8. b4 je pozice bílého aktivnější. Na rochádu bílý může zvolit tah 6. Jf3 po 6... Ja6 7. g3 Jxc5 je hra v rovnováze, dobrou protihru má černý i po 6. Sg5 Ja6. Bílý proto nejčastěji pokračuje 6. a3 Sxc5 7. Jf3 Na tomto místě se může černý rozhodnout pro 7... Jc6 8. Sg5 možné jsou i jiné tahy. A nyní může zvolit 8... Jd4 9. Jxd4 Sxd4 10. e3 Da5 11. exd4 Dxg5 12. Dd2 Dxd2 13. Kxd2 koncovka je ale trochu lepší pro bílého. Může však hrát i 8... b6 a hra pak přechází do varianty b6. Často volí černý tah 7... b6 a po 8. Sg5 (možné je i 8. Sf4) 8... Sb7 má bílý na výběr mezi aktivním 9. e4 a klidnějším 9. e3 černý tu není bez šancí.\n\n1. d4 Jf6 2. c4 e6 3. Jc3 Sb4 4. Dc2 0-0\nTouto nejčastější odpovědí se černý v klidu vyvíjí. 5. a3 Na tomto místě hraje-li bílý jiný tah, černý získá protihru odpovědí c5 a po dxc5 Ja6. Na aktivní 5. e4 získává protihru tahem 5... d5 nebo i 5... d6. 5... Sxc3 6. Dxc3 b6 Zde se občas hrávají i jiné tahy 6... b5 překvapivý výpad 7. cxb5 c6 bílý nyní může místo riskantního přijetí oběti pěšce zahrát poklidné 8. Sg5 cxb5 9. e3 Sb7 10. f3 s dobrou pozicí; 6... Je4 7. Dc2 f5 8. Jh3! (po 8. Jf3 má černý dobrou protihru). Dále bílý zažene černého jezdce tahem f3 a po dalším e3 je jeho pozice díky dvojici střelců perspektivnější.\n7. Sg5 Vzácně se vyskytuje i mírné 7. Jf3 Sb7 8. e3. 7...Sb7 Na tomto místě se občas vyskytují i tahy 7...c5 a 7...Sa6. Nyní má bílý 2 pokračování 8.f3 d5 9. e3 (alternativa je 9. cxd5 exd5) 9...Jbd7 10. cxd5 Jxd5! 11. Sxd8 Jxc3 12. Sh4 Jd5 13. Sf2 c5 a černý má za dvojici střelců v koncovce dobrou protihru. Druhou možností je 8. e3 po 8... d6 9. f3 Jbd7 10. Sd3 (možné je i 10. Jh3) 10... c5 11. Je2 Vc8 S řadou dalších pokračování. I když si tu bílý drží výhodu dvojice střelců, má černý dobrou hru.\n\n\n"}
{"id": "362997", "url": "https://cs.wikipedia.org/wiki?curid=362997", "title": "Vojtěch Kocourek", "text": "Vojtěch Kocourek\n\nIng. Vojtěch Kocourek Ph.D. (* 12. září 1959) je od podzimu 2002 náměstkem ministra dopravy České republiky, nyní (2008) řídí sekci drážní a veřejné dopravy. Od 2. ledna 2003 je předsedou dozorčí rady Českých drah a. s. Před získáním funkce na ministerstvu dopravy byl předsedou představenstva společnosti KPM Consult, v jejímž představenstvu jsou zastoupeni ředitelé významných stavebních firem podílejících se na modernizaci železničních koridorů, ale i bývalí vysocí funkcionáři zadavatele zakázek. Od 26. dubna 2004 je spoluzřizovatelem a členem dozorčí rady Nadace Okřídlené kolo. Od 7. října 2004 je členem představenstva Masaryk Station Development, a. s. Od 20. června 2001 je místopředsedou představenstva česko-řecké obchodní komory.\n\nAbsolvoval obor „konstrukce a dopravní stavby“ na Fakultě stavební Vysokého učení technického Brno a doktorandské studium na Dopravní fakultě Jana Pernera Univerzity Pardubice. Je autorizovaným inženýrem v oboru dopravních staveb.\n\nV roce 2003 při kolokviu na téma transformace Českých drah se Kocourek vyslovil pro zprůhlednění financování Českých drah a zavedení podnikatelských principů, zejména pro odstranění křížového financování, tedy financování ztrátové osobní dopravy z části zisku z nákladní dopravy. České dráhy podle něj musí být „pozorné k dění na trhu“, posílit lobbing v krajích, zabránit odlivu cestujících a zavádět nové technologie a racionalizaci provozu.\n\nPřed vstupem na ministerstvo dopravy působil Vojtěch Kocourek jako předseda představenstva společnosti KPM Consult, poradenské společnosti ztělesňující kartel velkých stavebních firem, které by si podle Hospodářských novin měly za normálních okolností v boji o státní zakázky na výstavbu železničních koridorů konkurovat. Od vzniku této společnosti v roce 1996 vítězily ve výběrových řízeních převážně stavební firmy v ní zastoupené a neuspěla žádná zahraniční společnost. Vojtěch Kocourek tvrdil, že KMP Consult nevznikla jako kartel, ale proto, aby české firmy mohly společně konkurovat v zahraničních tendrech. Generální ředitel KPM Consult a zároveň ředitel Elektrizace železnic Praha František Maruška však pro Hospodářské noviny uvedl, že cílem KMP Consult je systémové a harmonické sladění rozsáhlých činností všech stavebních, montážních a dodavatelských firem na modernizaci tuzemské železniční sítě.\n\nVojtěch Kocourek byl v médiích zmiňován v říjnu 2008 v souvislosti s tvrzením generálního inspektora Drážní inspekce Romana Šiguta, podle něhož se snažil ovlivňovat nezávislost vyšetřování železniční nehody, která se stala 19. května 2008 v Moravanech.\n\nÚdajně byl Kocourkovým člověkem v Drážní inspekci předchozí generální inspektor Jaroslav Dvořák, člen ČSSD jmenovaný do funkce vládou Jiřího Paroubka 20. dubna 2006. Podle Šiguta inspekce za Dvořákovy éry neplnila povinnosti vůči Evropské železniční agentuře a docházelo k velmi nestandardním vztahům inspekce například k Českým drahám. Odvolání Jaroslava Dvořáka a dočasné jmenování Romana Šiguta v říjnu 2006 souviselo podle Šiguta se změnou vlády, přičemž náměstek ministra dopravy Vojtěch Kocourek nebyl Dvořákovu odvolání a jmenování Šiguta nakloněn.\n\nVojtěch Kocourek na základě podnětu od provozního náměstka Českých drah a. s. Jiřího Koláře\ndopisem z 10. června 2008 vyjádřil v souvislosti s mediálním vystupováním DI a s podáním bezpečnostního oznámení Evropské železniční agentuře (ERA) zásadní nespokojenost s činností Drážní inspekce, Územního inspektorátu Brno a jeho ředitele Ing. Michala Miklendy. Sdělení DI pro ERA označil za „neodůvodněné a nepodložené“ a Miklenda podle něj překročil působnost Drážní inspekce a zasahoval do působnosti, kterou má Drážní úřad. Kocourek dále dával generálnímu inspektorovi doporučení, jak má s Miklendou jeho postup projednat, jak mají být propříště hodnoceny příčiny nehodových událostí a jak má organizační řád omezit kompetence územních inspektorátů. Podle Šiguta se politici, úředníci a soukromá firma spojili a vyvinuli extrémní tlak k ovlivnění vyšetřování. Šigut vyjádřil přesvědčení, že existují osobní vazby mezi ministerstvem dopravy a firmou AŽD Praha. Generální inspektor Roman Šigut podal 7. října 2008 trestní oznámení pro blíže nespecifikovaný trestný čin (zneužití pravomoci veřejného činitele nebo útok na státní orgán) na neznámého pachatele, který se snažil ovlivnit vyšetřování nehody. Ministerstvo dopravy prohlásilo, že nikdo z tohoto úřadu neovlivňoval a neovlivnil průběh šetření a nikdo v tomto směru žádný nátlak na Drážní inspekci nevyvíjel, ale pouze upozornil na závažná pochybení, kterých se dopustili pověření zaměstnanci DI.\nVojtěch Kocourek se vyjádřil i pro týdeník Železničář, kde dopisy generálnímu inspektorovi označil za „normální korespondenci“ a tvrdil, že jimi nechtěl personálně ovlivňovat vyšetřování. Jako doklad uvedl i to, že závěry a doporučení DI jsou v podstatně shodná jako závěry a doporučení ministerské komise.\n\n25. srpna 2008 zaslal, opět na podnět Jiřího Koláře z Českých drah, náměstek Kocourek generálnímu inspektorovi vytýkací dopis ohledně toho, že při provádění ověřovacího pokusu ve stanici Moravany 23. července 2007 inspektor Michal Miklenda v době, kdy po pokusném pískování lokomotiva ztratila uzemnění, svými pokyny nezajistil, aby se nikdo nepřiblížil k povrchu vozidla, a ohrozil tak zejména strojvedoucího pokusné lokomotivy ČD Cargo. Podle ministerstva dopravy měl být pro daný ověřovací pokus vypracován místní provozní bezpečnostní předpis, ve kterém by byla řešena problematika bezpečnosti práce při odizolování lokomotivy pod napětím od kolejnic při použití nadměrného pískování.\n\n"}
{"id": "362998", "url": "https://cs.wikipedia.org/wiki?curid=362998", "title": "Canicross", "text": "Canicross\n\nCanicross je druh terénního sportu se psem, kdy jeden nebo i více psů napojen lanem na běžce-vůdce. Je populární zejména v Evropě. Je příbuzný zimním sportům jako skijöring a bikejöring.\n\nPrvní mistrovství světa se v roce 2002 konalo v italském městě Ravenna.\n\nVětšinou se používá jen jeden pes, méně často pak dva (klade to větší nároky na ovladatelnost psů). Pes by měl zvládat základní povely – doleva, doprava, stůj a samozřejmě mít základní tažnou průpravu. Lano je opatřeno amortizérem, který tlumí nárazy a chrání páteř běžce i psa. Běžec je opásán speciálním sedákem, který přenáší sílu psa.\n\n"}
{"id": "363005", "url": "https://cs.wikipedia.org/wiki?curid=363005", "title": "Solo Sušice", "text": "Solo Sušice\n\nSOLO Sušice byla česká firma zabývající se výrobou zápalek a v určitých obdobích její historie i výrobou jiných produktů. Firemní název \"SOLO\" vzniknul počátkem 20. století a přetrval pod různými doplňujícími názvy. Solo Vídeň a Helios Vídeň byly dva velké rakousko-uherské sirkařské koncerny, po vzniku Československa byly v roce 1923 české sirkárny sloučeny do monopolního koncernu SOLO spojené akciové československé sirkárny a lučební továrny v Praze, v roce 1946 bylo hlavní sídlo koncernu přeneseno do sirkárny v Sušici. \n\nV době ukončení výroby v Česku, v roce 2008, byla firma Solo Sušice jediným výrobcem zápalek v Česku, přičemž osmdesát pět procent výrobků firmy směřovalo na zahraniční trhy. Výroba sirek v Sušici sahá až k roku 1839. \n\nPo většinu období od roku 1946 do roku 1990 patřila pod podnik Solo Sušice i sirkárna v Lipníku nad Bečvou, která pouze v letech 1950–1958 působila jako samostatný národní podnik Solo Lipník. \n\nV roce 1923 byla do skupiny SOLO začleněna i sirkárna v Českých Budějovicích, patřící dosud do koncernu Helios. Ve druhé polovině 20. let byla rozšířena a modernizována, ale v roce 1933 zde byl provoz zastaven a stroje převezeny do sirkáren v Lipníku nad Bečvou a Mukačevu. Hlavním důvodem, proč ze tří českých sirkáren SOLO byla zrušena sirkárna v Českých Budějovicích a nikoliv v Lipníku, byla její blízkost k sušické sirkárně. \n\nNa konci roku 2008 byla oficiálně ukončena výroba zápalek v Sušici. Výroba byla v roce 2009 přesunuta do Indie. \n\nFirma SOLO Sušice se transformovala na firmu SOLO MATCHES & FLAMES, a.s., která působí jako obchodní společnost obchodující se zápalkami a zapalovači. \n\nVýrobní areál firmy SOLO je dnes po částech pronajímán komerčním subjektům a pomalu chátrá. Iniciativa My ze Sušice usiluje o jeho proměnu na kulturní památku, alternativní návrhy zahrnují jeho komerční využití formou obchodního centra, tento záměr však územní plán Sušice po soudním přezkoumání z roku 2016 neumožňuje. \n\n\n"}
{"id": "363009", "url": "https://cs.wikipedia.org/wiki?curid=363009", "title": "Čuja", "text": "Čuja\n\nČuja může znamenat:\n\n"}
{"id": "363010", "url": "https://cs.wikipedia.org/wiki?curid=363010", "title": "Charlota z Moravce", "text": "Charlota z Moravce\n\nCharlota z Moravce (17. března 1715 Brno – 21. října 1765 Bučovice; \"Charlota Dominica Catharina Josepha\") byla šlechtična, baronka a manželka majitele Ivanovického panství. \n\nNarodila se 17. března 1715, jako dcera vlivného šlechtice Františka Kazimíra z Moravce a Františky Eleonory z Moravce, rozené Chorynské z Ledské. Pocházela ze starobylého a velmi bohatého rodu. Provdala se ve svých 21 letech a to 22. listopadu 1736 za Jana Václava Přepyského z Rychemberka. Jejich svatba ovšem vydržela pouhý jeden den, údajně díky kletbě staré cikánky. Poté baronka upadla v zapomnění, pravděpodobně se uchýlila do některého z klášterů, nebo podle pověsti na selský statek v Bučovicích.\n\n"}
{"id": "363013", "url": "https://cs.wikipedia.org/wiki?curid=363013", "title": "Archivní soubor", "text": "Archivní soubor\n\nArchivní soubor je soubor složený z jednoho nebo více souborů společně s metadaty (popisem) z jakého zdroje, jednotky a média pocházejí, adresářovou strukturou, detekcí chyb, informacemi pro obnovení souborů, komentářům k souborům, a obvykle komprimované bezeztrátovou kompresí. Archivní soubory můžou být také zašifrované, zčásti, nebo celé. Archivní soubory se používají k uložení více souborů pohromadě do jednoho souboru pro snazší přenositelnost a skladování.\n\nArchivní soubory v počítačích jsou vytvářeny pomocí archivačních programů (MS Backup, ZIP...), nebo programy ukládajícími obraz disku (Norton Ghost...) do formátu souborů v závislosti na programu. Přípona nebo hlavička archivního souboru určuje, jaký formát byl použit.\n\nArchivní soubory občas bývají doprovázeny paritním souborem, který umožňuje důkladnější detekci chyb a obnovení částečně poškozených nebo chybějících souborů ve vícesouborových archivech.\n\nArchivní soubory byly původně používány k ukládání důležitých souborů na alternativní média (například pásky) pro ochranu a obnovení. Dnes jsou archivní soubory běžně používané také pro přenos souborů a pro distribuci a instalace programů.\n\nPevný disk, RAID a stínová kopie/verzování souborů mohou být také považovány za archivní soubory. V takových případech je archivním nástrojem operační systém.\n\n"}
{"id": "363020", "url": "https://cs.wikipedia.org/wiki?curid=363020", "title": "Hypokoristikon", "text": "Hypokoristikon\n\nHypokoristikon nebo latinizovaně hypokoristikum (plurál od obého je \"hypokoristika\"; z řeckého , „mluvit dětinsky“), česky \"slovo domácké\" nebo \"mazlivé\", je označení pro jméno, nejčastěji lidské (antroponymum) užívané v domácím nebo jinak neformálním prostředí. Může jít jak o jména vlastní (propria, např. Josef – \"Pepa, Jožka,\" v jiných jazycích \"Pepé, José, Joe\" apod.), tak (méně často) obecná (apelativa, např. \"bobek; drahoušek, miláček, zlatíčko, pusinka, poklad, mazánek, mazlík \") apod. Označují se tak hlavně zkomoleniny osobních vlastních jmen, běžné zvláště v důvěrném hovoru místo tvarů plných (například Vašek, Fanda, Jirka místo oficiálních tvarů \"Václav, František, Jiří\"); v češtině i zejména ženských příjmení (Bohdalka, Keliška místo Bohdalová, Kelišová, Goťák místo Gott atd.). Hypokoristika existují ve všech známých jazycích, zvláště indoevropských, často při jménech původně složených. Obvykle se v jazyce ustálí určité přípony, které nesou (někdy mj.) hypokoristický význam. Tyto přípony jsou často zároveň zdrobňující (např. bavorské \"-erl: Mäderl\" (Mädchen), některé jsou naopak augmentizující, „dělající (zdánlivě) hrubším, větším“, např. české \"-an\" (Peťan, Míšan/Mišan)). \n\nHypokoristika křestních jmen se v češtině často ustálila jako příjmení. V některých případech je jejich původ zřejmý i laikovi (např. příjmení Adámek, Jeník, Franta, Tomeš...), u jiných však jejich původ na první pohled rozeznat nelze. Málokdo by dnes řekl, že příjmení Pehe či Píša jsou svým původem historická hypokoristika jména Petr. \n\nPříklady českých příjmení vzniklých z hypokoristik křestních jmen:\n\n\nČeská hypokoristika jsou tvořena zpravidla z prvních dvou slabik vlastního jména a příslušného sufixu. U ženských jmen často -(v)ča nebo -ška, -čka, u mužských často -da, -ek, -an, případně deminutivní -ík, -íček aj. Méně často vzniká hypokoristikon z posledních (jedné až dvou) slabik jména a sufixu, jako je to obvyklé zejména v ruštině (v češtině např. tvary Polda, Slávek, Toník, Nácek). Výjimečně se hypokoristikon tvoří ze zcela jiného kořene, a to pod vlivem cizích jazyků (Honza – z německého jména \"Hans\", Gréta z německého \"Margaretha\", Pepa z italského \"Giuseppe\"). \n\nHypokoristika jednotlivých jmen se liší v rámci českého jazyka i geograficky. U mužských jmen jsou v Čechách obvyklé tvary s dlouhým vokálem (např. Láďa, Péťa), zatímco na Moravě mají tatáž jména vokál krátký. Na Moravě jsou častější tvary mužských jmen se sufixem -ek, -ík (Francek, Danek, Janík), v Čechách se setkáme spíše s koncovkou -a (Franta, Venca, Míla, Pája). Pro ženská jména jsou v českém prostředí (hlavně na jihu a západě Čech) typické tvary končící dlouhým -í, např. (Jindří, Hančí), na Moravě se častěji setkáme se sufixem -ka (Hanka, Janka). Na severovýchodní Moravě se objevují některá hypokoristika podobná polským (Tadek, Baška). U některých jmen se tvary v Čechách a na Moravě odlišují ještě výrazněji, např. Jiří má v Čechách častěji tvar Jirka a Jiřík, na Moravě Jura. \n\n\n\n\nRuská hypokoristika jsou často tvořena z posledních dvou slabik daného jména, k nimž se připojí sufix -a, případně -ka nebo -uška (pokud se tvoří deminutiva). Pro mužská i ženský jména jsou sufixy stejné. (např. Váňa, Goša, Tojla, Saša, Nasťa, Duňa aj.) Méně často se tvoří hypokoristika z prvních slabik jména, jako je to obvyklé ve většině ostatních indoevropských jazyků včetně angličtiny a češtiny (např. Káťa, Vasja, Loňa, Marfuša).\n\n\n\n\n\n"}
{"id": "363025", "url": "https://cs.wikipedia.org/wiki?curid=363025", "title": "Čuja (přítok Leny)", "text": "Čuja (přítok Leny)\n\nČuja ( je řeka v Burjatské republice a v Irkutské oblasti v Rusku. Je dlouhá 512 km včetně delší zdrojnice Velká Čuja ( ). Délka toku pod názvem \"Čuja\" pod soutokem s Malou Čujou činí jen 52 km. Povodí řeky má rozlohu 18 400 km².\n\nPramení na horském hřbetu Synnyr. Protéká Severobajkalskou pahorkatinou. Ústí zprava do Leny.\n\nZdrojem vody jsou převážně dešťové srážky. Průměrný roční průtok vody činí 206 m³/s. Zamrzá v říjnu a rozmrzá v květnu.\n"}
{"id": "363035", "url": "https://cs.wikipedia.org/wiki?curid=363035", "title": "Quang Binh", "text": "Quang Binh\n\nQuang Binh () je provincie ležící v severní části Vietnamu, leží mezi řekami Nhat Le a Gianh. Obyvatelstvo je převážně Vietnamské. Quang Binh je také velice turisticky atraktivní město a koná se v něm hodně festivalů. Nachází se tady také Phong Nha-Ke Bang ze seznamu světového dědictví UNESCO.\n\nQuang Binh je rozdělení na dvě velká města (Dong Hoi) a 6 krajů:\n"}
{"id": "363039", "url": "https://cs.wikipedia.org/wiki?curid=363039", "title": "Jürgen Melzer", "text": "Jürgen Melzer\n\nJürgen Melzer (* 22. května 1981 Vídeň) je rakouský profesionální tenista, k roku 2011 nejlepší rakouský hráč. V roce 1999 zvítězil na juniorce dvouhry ve Wimbledonu. O jedenáct let později získal první grandslam, když společně s Philippem Petzschnerem triumfovali ve čtyřhře na Wimbledonu 2010, s Ivetou Benešovou pak v roce 2011 zvítězil ve Wimbledonu ve smíšené čtyřhře. Spolu s Němcem Petzschnerem vyhráli mužskou čtyřhru na US Open 2011.\n\nVe své dosavadní kariéře vyhrál tři turnaje ATP World Tour ve dvouhře a dvanáct ve čtyřhře. Nejvýše klasifikován na žebříčku ATP byl pro dvouhru v dubnu 2011 na 8. místě a pro čtyřhru pak v říjnu 2010 na 6. místě. K roku 2011 jej trénoval bývalý švédský tenista Joakim Nyström.\n\nMladší bratr Gerald Melzer je také profesionální tenista, odehráli spolu několik turnajů ve čtyřhře. Přestože hraje levou rukou, v civilním životě používá jako dominantní pravou ruku.\n\nJürgen Melzer se zúčastnil 20 zápasů v Davisově poháru za tým Rakouska s bilancí 10-19 ve dvouhře a 7-8 ve čtyřhře.\n\nDne 15. září 2012 se na dolnorakouském zámku Laxenburg po ročním vztahu oženil s českou tenistkou Ivetou Benešovou, s níž hraje smíšenou čtyřhru na grandslamech.\n\n\n"}
{"id": "363040", "url": "https://cs.wikipedia.org/wiki?curid=363040", "title": "Tyr (album)", "text": "Tyr (album)\n\nTyr je patnácté studiové album britské skupiny Black Sabbath, druhé album s legendárním bubeníkem Cozy Powellem.\n\nAlbum se přikloňuje k severské mytologii, což naznačuje i název Tyr; ten byl synem hlavního boha severské mytologie – Ódina.\n\nRuny na obale jsou ze švédského kostela Rök v provincii Östergötland.\n\nNa turné k albu se mezi hosty objevili například: Geezer Butler, Brian May, Ian Gillan, ...\nTexty napsal Tony Martin, hudbu složili Black Sabbath.\n\n"}
{"id": "363047", "url": "https://cs.wikipedia.org/wiki?curid=363047", "title": "Quang Tri", "text": "Quang Tri\n\nQuang Tri () je provincie ležící v severní části centrálního Vietnamu, mezi řekami Ben Hai a Dong Ha. Obyvatelstvo je převážně Vietnamské. \n\nProvincie Quảng Trị leží v severní části centrálního Vietnamu, na severu sousedí s provincií Quang Binh na jihu s provincií Thua Thien-Hue, na západě hraničí s Laosem a na východě s mořem. Prakticky celou provincii, s výjimkou pobřeží, zabírá pohoří Annamite, které dosahuje výšky kolem 2000 metrů. \n\nQuang Tri je rozdělení na dvě velká města (Dong Ha, Quang Tri města) a 8 krajů:\n"}
{"id": "363052", "url": "https://cs.wikipedia.org/wiki?curid=363052", "title": "Federální okruhy Ruska", "text": "Federální okruhy Ruska\n\nFederální okruhy Ruské federace (rusky Федеральные округа Российской Федерации) jsou jednotkou státní správy Ruska. Nejsou subjekty federace, nemají zastoupení v ruském parlamentu, nemají právní subjektivitu. V čele každého federálního okruhu stojí zplnomocněný představitel, jmenovaný prezidentem Ruské federace.\n\nFederální okruhy byly zřízeny výnosem prezidenta Putina v květnu 2000, a to v počtu 7. Příkazem prezidenta Medveděva byl k 19. lednu 2010 vydělen z Jižního federálního okruhu nový Severokavkazský federální okruh. Mezi lety 2014 a 2016 existoval také Krymský federální okruh (v souvislosti s anexí Krymu), nakonec však byl poloostrov přičleněn k Jižnímu federálnímu okruhu. V roce 2018 byly Zabajkalský kraj a republika Burjatsko převedeny ze Sibiřského do Dálnovýchodného okruhu. \n\n\n\n\n\n\n\n\n\n\n"}
{"id": "363060", "url": "https://cs.wikipedia.org/wiki?curid=363060", "title": "Dákiní", "text": "Dákiní\n\nDákyně [tib. khando; skt. dákiní] je v buddhismu vadžrajány ženský energetický princip spojený s vědomostmi, inteligencí a moudrostí.\n\nDákyně patří mezi meditační aspekty tzv.jidamy, které praktikující buddhisti při svých meditacích zpřítomňují. Nejlépe se dají popsat jako ženské zosobnění osvícené energie a meditace na dákyně slouží k rozpoznání podstaty mysli – osvícení.\n\nV tibetštině se dákyně překládá jako \"khandro\", nebo \"khandroma\", což znamená \"ta, která kráčí nebem\" nebo \"ta, která se pohybuje v prostoru\". Někdy je také tento termín poeticky překládaný jako \"tanečnice na nebi\" nebo \"chodkyně po nebi\".\n\nBývá zobrazovaná jako mladá, nahá postava v taneční pozici, často drží v jedné ruce misku z lebky (\"kapala\"), naplněnou nektarem moudrosti a v druhé ruce zakřivený nůž (\"kartika\"), kterým odsekává všechny překážky na cestě meditujících. Některé její formy mají kolem krku náhrdelník z uřezaných hlav jako symbol odstranění všech neuróz a do slunečního disku pod sebou zašlapávají různé slabosti a rušivé emoce. Její výraz představuje kompletní překonání ega a nevědomosti.\n"}
{"id": "363065", "url": "https://cs.wikipedia.org/wiki?curid=363065", "title": "Interkulturalismus", "text": "Interkulturalismus\n\nInterkulturalismus se zabývá vztahy lidí z různých kulturních skupin. Předpokládá otevřenost ke kultuře \"těch jiných\" a hledání společných východisek formou vzájemného dialogu.\n\nPřístupy vycházející z interkulturalismu jsou často využívány vládami států, jež se snaží o začlenění menšin (sociálních, národnostních, atd.) do společnosti a omezování rasismu.\n\n"}
{"id": "363075", "url": "https://cs.wikipedia.org/wiki?curid=363075", "title": "Zygmunt Krasiński", "text": "Zygmunt Krasiński\n\nZygmunt Krasiński (19. února 1812 Paříž – 23. února 1859 Paříž) byl polský romantický básník, je považován za jednoho ze tří největších polských romantických básníků – „věštců“.\n\nSyn generála Wincenteho Krasińskeho. Značnou část života prožil v osamění\n\nZačal psát už ve 14 letech; do jeho literárních začátků spadají historické povídky a romány hrůzy, později se věnoval i dramatu a poezii. Podstatnou část Krasińského díla tvoří jeho dopisy, adresované rodině a nejbližším přátelům, které podávají zajímavé svědectví o autorovi i době, ve které žil. Nejvýznamnější a nejlepší díla Krasińského jsou dramata - \"Komedie ne božská\", která poukazuje na vnitřní rozpory člověka a třídní konflikt aristokracie a lidu, a \"Irydion\" (střet pohanského a křesťanského světa symbolizuje tehdejší polskou situaci). Hlavní myšlenka obou dramat je společná: hledání smyslu lidského života.\n\n\n"}
{"id": "363076", "url": "https://cs.wikipedia.org/wiki?curid=363076", "title": "České pohádky (Jan Drda)", "text": "České pohádky (Jan Drda)\n\nČeské pohádky je soubor dvanácti pohádek, které napsal Jan Drda. Byly vydány poprvé v roce 1959. Obsahují ilustrace Josefa Lady.\n\n\nFilmová zpracování pohádek:\n"}
{"id": "363079", "url": "https://cs.wikipedia.org/wiki?curid=363079", "title": "Interkulturní vzdělávání", "text": "Interkulturní vzdělávání\n\nInterkulturní vzdělávání (IKV) je vzdělávací proces, který zprostředkovává jednak poznání vlastního kulturního zakotvení, jednak porozumění kulturám odlišným. Vede k chápání a respektování sociokulturní rozmanitosti a otevírá cestu k porozumění různým způsobům života, myšlení a vnímání světa.\n\nZahrnuje jak teoretické a akademické přístupy (kterým se dostává pozornosti v souvislosti s kulturními studii a konceptem globalizace), tak praktické aplikace, jež jsou nazývány \"interkulturními kompetencemi\". Mezi ně patří např. schopnost jednat s lidmi pocházejícími z jiných kultur nebo schopnost žít na území s jinou převládající kulturou.\n\nJedná se o proces získávání znalostí, dovedností a vědomostí o tom, jak vnímat odlišné kultury. Tento proces probíhá neustále a učí nás, jak jednat s lidmi, kteří jsou kulturně naprosto odlišní od kultury nám vlastní. Není stanoven jednotný postup, jak lze člověka \"interkulturně vzdělávat\". Interkulturní učení probíhá totiž neustále, na pozadí každé aktivity. Jeho podstatou je interakce s ostatními a cílem je dosažení stavu, kdy lidé chápou odlišnost jako normální a nečiní jim potíže s lidmi z rozdílných prostředí jednat, debatovat či spolupracovat. Odlišnost jsou schopni vztáhnout na předchozí zkušenosti a následná konfrontace s jinou kulturou pro ně není problém. Kulturou v našem kontextu rozumíme vše, co daného člověka nebo skupinu lidí ovlivňuje od jejich narození. Tudíž například zvyky dané oblasti, jazyk, společenské konvence nebo hodnoty. Neustále se vyvíjí a je dílem mnoha generací. Rozdílné kultury tudíž nemusí nutně znamenat, že lidé pochází z jiné země. V České republice je dobrým příkladem rozdíl mezi kulturním pozadím Čech a Moravy.\n\nČastou pomůckou pro pochopení pojmu kultura je ledovcový model kultury, který výstižně ukazuje, že při zběžném prozkoumání naprostou většinu kultury nepoznáme, protože je schována pod hladinou. Mezi koncepty, které vyžadují osobní setkání s kulturou a delší poznávání, patří např. role věku a pohlaví, přístup k postiženým, výchova dětí. Jak už bylo řečeno, interkulturní učení probíhá neustále, i přesto existují metody, které tento proces zjednodušují a urychlují. Patří mezi ně tyto aktivity: energizer, individuální cvičení, diskuze, simulační hry, filmy, brainstorming a debriefing.\n\n"}
{"id": "363081", "url": "https://cs.wikipedia.org/wiki?curid=363081", "title": "České pohádky", "text": "České pohádky\n\nPojem české pohádky znamená pohádky pocházející z českého kulturního prostředí, sám o sobě má více konkrétních významů:\n\n"}
{"id": "363087", "url": "https://cs.wikipedia.org/wiki?curid=363087", "title": "TrES-1", "text": "TrES-1\n\nTrES-1 je exoplaneta v souhvězdí Lyry vzdálená od Země 500 světelných let. Hmotnost a poloměr této planety napovídají, že se jedná o plynného obra, který je svým složením podobný našemu Jupiteru. Na rozdíl od Jupitera však tato planeta obíhá velice blízko své mateřské hvězdě \"GSC 02652-01324\" (což je oranžový trpaslík), od které je vzdálena 0,04 AU a spadá tedy do kategorie známé jako horké Jupitery.\n"}
{"id": "363088", "url": "https://cs.wikipedia.org/wiki?curid=363088", "title": "Centrální federální okruh", "text": "Centrální federální okruh\n\nCentrální federální okruh Ruské federace ( ) je jedním z 8 federálních okruhů Ruska. Zaujímá střední část evropského Ruska. Sídlem správy je Moskva. Byl zřízen prezidentskou vyhláškou 13. května 2000.\n\nRozloha okruhu je 650,7 tisíc km², to představuje 3,82 % území Ruské federace.\n\nÚzemí má nejvyšší hustotu obyvatel v Rusku (57,09 obyvatel na km², v roce 2007). Okruh je největší v Rusku počtem lidí – 37 121 812 (26,16 % Ruské federace), z toho 29 994 175 žilo ve městech a 7 127 637 lidí na venkově (1. ledna 2009). Ze všech okruhů má nejvyšší podíl obyvatel ruské národnosti, 91,32 % tvoří Rusové.\n\nPodle sčítání lidu v roce 2002 žilo na území centrálního federálního okruhu 38 000 651 lidí.\n\n\n"}
{"id": "363089", "url": "https://cs.wikipedia.org/wiki?curid=363089", "title": "Václav Vacek", "text": "Václav Vacek\n\nVáclav Vacek (11. září 1877 Libochovice – 18. ledna 1960 Praha-Lhotka) byl český a československý politik Komunistické strany Československa, meziválečný senátor Národního shromáždění a ve 40. a 50. letech 20. století primátor hlavního města Prahy.\n\nOd roku 1889 studoval na německojazyčném gymnáziu ve Štěpánské ulici v Praze. Poté, co se celá rodina přestěhovala do Prahy, přešel na českojazyčné gymnázium na Vinohradech. V roce 1902 absolvoval Právnickou fakultu Univerzity Karlovy. Působil jako advokát a pak se začal politicky angažovat coby redaktor sociálně demokratického \"Práva lidu\". Velký vliv na jeho politické směřování měl sociálně demokratický předák Bohumír Šmeral. V letech 1907–1911 působil ve Vídni na postu parlamentního zpravodaje \"Práva lidu\" a listů \"Rovnost\" a \"Nová doba\" a taky jako tajemník sociálně demokratického poslaneckého klubu na Říšské radě. Od roku 1912 byl vedoucím redaktorem večerníku \"Práva lidu\" a krátce nato i revue \"Akademie\".\nBěhem událostí října 1918 byl tajemníkem Národního výboru československého. Pak působil coby tajemník Františka Soukupa, ministra spravedlnosti ve vládě Karla Kramáře. Během rozkolu v Československé sociálně demokratické straně dělnické přešel do nově vzniklé KSČ. Byl redaktorem komunistického \"Rudého práva\", v letech 1923 – 1938 byl členem pražského městského zastupitelstva. Poprvé zde křeslo získal v komunálních volbách v roce 1923, kdy se poprvé volilo v rámci nově zřízené Velké Prahy. Patřil ke stoupencům umírněného šmeralovského směru v KSČ a jeho práce v zastupitelstvu byla převážně věcného charakteru.\n\nPo parlamentních volbách v roce 1935 získal senátorské křeslo v Národním shromáždění za KSČ. Nastoupil dodatečně v říjnu 1936 poté, co rezignoval senátor Josef Haken. V senátu setrval do prosince 1938, kdy jeho mandát zanikl v důsledku rozpuštění KSČ.\n\nZa války působil jako antifašistický odbojář, který byl v době Protektorátu Čechy a Morava několikrát zatčen gestapem, poprvé už 15. března 1939. Od roku 1942 žil jako penzista mimo politické dění ve své vile v Lhotce. Když 5. května 1945 revoluční Národní výbor převzal do své správy pražský magistrát, byl Vacek jedním z trojice Eustach Mölzer (národní socialista) – Vacek (KSČ) – Prokop (sociální demokrat), která jej řídila. Pod jeho vedením se radnice stala centrem povstání v Praze. Do služeb povstání dokázal zapojit pouliční rozhlas. V srpnu 1945 se do primátorského křesla vrátil předválečný primátor Petr Zenkl (Vacek byl prvním náměstkem primátora) a to až do voleb v roce 1946, kdy byl 1. července 1946 po volebním vítězství KSČ zvolen opět Vacek.\n\nBěhem únorového převratu v roce 1948 se podílel na přebírání moci komunisty, ale jeho vliv v pražské politice po roce 1948 klesl (dominantní slovo měl Josef Krosnář jako zástupce vedoucích orgánů KSČ). Pod Vackovým vedením Praha zahájila významné dopravní stavby a proběhly v ní ekonomické změny související s nástupem komunistického režimu (znárodnění). Primátorem hl. m. Prahy zůstal do roku 1954, pak odešel do penze. Po primátoru Vackovi byla pojmenována první stanice na úseku II. trasy C pražského metra, v roce 1990 přejmenovaná na Roztyly, Náměstí primátora dr. Vacka (1952–1990), dnes Mariánské náměstí a Stadion Dr. Václava Vacka (1953-1990) ve Vršovicích, domovský stánek SK Slavia Praha.\n\nZastával i vysoké stranické funkce. VIII. sjezd KSČ ho zvolil členem Ústředního výboru Komunistické strany Československa. IX. sjezd KSČ ho ve funkci potvrdil. Roku 1954 a 1955 získal Řád republiky.\n\n\n"}
{"id": "363102", "url": "https://cs.wikipedia.org/wiki?curid=363102", "title": "John Connally", "text": "John Connally\n\nJohn Bowden Connally (27. únor 1917, Floresville − 15. červen 1993, Houston) byl americký politik. Zastával úřad guvernéra státu Texas a předtím tajemníka Námořnictva Spojených států za vlády Johna F. Kennedyho a později, v letech 1971-1972, ministra financí za prezidentování Richarda Nixona. V době, kdy zastával post texaského guvernéra, byl vážně zraněn během atentátu na Johna F. Kennedyho v Dallasu (seděl se svou chotí ve stejné limuzíně jako prezident).\n"}
{"id": "363110", "url": "https://cs.wikipedia.org/wiki?curid=363110", "title": "Harmonices mundi", "text": "Harmonices mundi\n\nHarmonices Mundi (latinsky: \"Harmonie světů\", 1619) je kniha od J. Keplera. Kepler v ní diskutuje harmonii a kongruenci v geometrických tvarech a fyzikálních jevech. V závěrečné části je zmíněn jeho objev tzv. třetího zákona pohybu planet.\n\n\"Harmonie světů\" je rozdělena do pěti kapitol. První pojednává o pravidelných mnohoúhelnících, druhá o souměrnosti obrazů, třetí se zabývá původem harmonických poměrů v hudbě, tématem čtvrté jsou harmonické konfigurace v astrologii a páté harmonie pohybů planet.\n\nZatímco filozofové středověku se metaforicky zmiňovali o \"hudbě sfér\", Kepler objevil fyzikální harmonie v pohybu planet. Zjistil, že rozdíl mezi největší a nejmenší úhlovou rychlostí planet na oběžné dráze okolo Slunce přibližně odpovídá harmonickému podílu. Například maximální úhlová rychlost Země se mezi perihéliem a aféliem mění v poměru 16:15 odpovídajícím půltónu mezi tóny E a F (Kepler používal solmizační slabiky, v tomto případě \"mi\" a \"fa\"). V případě Venuše je tento rozdíl pouze 25:24 odpovídající intervalu diesis. Kepler odůvodňuje malý rozdíl v harmonickém rozsahu slovy:\n\nVe velmi vzácných případech podle něj všechny planety \"zpívají v dokonalém souladu\". Vyslovil domněnku, že k tomu mohlo dojít v historii pouze jednou, možná v době stvoření světa.\n\nKepler také objevil, že všechny poměry maximální a minimální rychlosti planet na sousedních oběžných drahách odpovídají přibližně hudební harmonii s odchylkou menší než je diesis. Výjimkou jsou oběžné dráhy Marsu a Jupiteru které vykazují neharmonický poměr 18:19. Příčinou této dizonance by mohla být přítomnost tzv. hlavního pásu asteroidů který byl objeven v roce 1801, 150 let po Keplerově smrti.\n\nVe své předchozí knize \"Astronomia nova\" Kepler popsal první dva z principů dnes známých jako Keplerovy zákony. Třetí zákon, podle nějž \"poměr druhých mocnin oběžných dob dvou planet je stejný jako poměr třetích mocnin jejich velkých poloos\" je popsán v páté kapitole \"Harmonices mundi\" bezprostředně po dlouhé odbočce týkající se astrologie.\n\n\n\n"}
{"id": "363116", "url": "https://cs.wikipedia.org/wiki?curid=363116", "title": "Carcano (puška)", "text": "Carcano (puška)\n\nCarcano (též Mannlicher-Carcano nebo Paravicini-Carcano) je název užívaný pro označení výrobní řady italských opakovacích vojenských pušek.\n\nZbraň využívala jako základ závěrový mechanismus pušky 88 a nábojovou schránku rakouského systému Mannlicher. Tato puška byla vyvinuta šefkonstruktérem Italské armádní zbrojovky v Turíně podplukovníkem Salvatorem M. Carcanem roku 1890 a plukovníkem Paravicinim. Její první výrobní verze byla nazvána jako Model 1891 (M 91). Představena byla roku 1891 a byla upravena pro použití nového typu bezokrajových nábojů 6,5 x 52 mm Mannlicher-Carcano. Nábojová schránka má kapacitu šest nábojů.\n\nPušky série Carcano byly produkovány mezi lety 1892-1945, přičemž nahradily dříve používané pušky Vetterli-Vitali ráže 10,35 x 47 mmR. Pušky a karabiny Carcano tvořily hlavní pěchotní výzbroj italské armády během první světové a druhé světové války.\n\n\n\n\n\n\n\n\n\n\nTuto pušku údajně použil Lee Harvey Oswald při atentátu na Kennedyho.\n\n\n"}
{"id": "363119", "url": "https://cs.wikipedia.org/wiki?curid=363119", "title": "Platýs limanda", "text": "Platýs limanda\n\nLimanda obecná (\"Limanda limanda\" nebo \"Pleuronectes limanda\"), česky jinak platýs limanda a lidově též citrónový jazyk nebo falešný mořský jazyk je druh původní evropské mořské ryby z řádu platýsů. Je to ryba jedlá a poměrně častá v pobřežních vodách severní Evropy někdy se zaměňuje s mořským jazykem, který ale žije v teplejších mořích.\n\nVyskytuje se v evropských vodách jmenovitě v Atlantského oceánu, Bílého a Severního moře.\n\nMá nesouměrné diskové tělo velikosti dospělce 30 až 40 cm. Jako ostatní platýsi plave jednou stranou k mořskému dnu, v tomto případě stranou levou. Levé oko je přemístěno na svrchní (pravou) stranu hlavu ryby. Má malá ústa a drobné šupiny. Svrchní (pravá) strana těla má barvu od žluté po okrovou nebo světle hnědou, v závislosti na barvě mořského dna. Spodní strana, tzv. slepá strana, bývá bílá.\n\nLarvy se živí planktonem a larvami hmyzu, dospělí jedinci se živí plži a mlži s měkkými ulitami, červy, drobnými korýši a malými rybami.\n\n"}
{"id": "363126", "url": "https://cs.wikipedia.org/wiki?curid=363126", "title": "William Lewis", "text": "William Lewis\n\nWilliam Lewis (9. října 1787, Birmingham – 22. října 1870, Londýn) byl britský šachový mistr a šachový učitel, jeden z operátorů údajného šachového automatu Turek (roku 1819 při jeho turné po Velké Británii).\n\nLewis se učil hrát šachy v šachových kavárnách \"Tom's Coffee House\", kde se scházel \"London Chess Club\", a v \"Salopian Coffee House\", kde mu dával lekce Jacob Henry Sarratt. Stejně jako jeho učitel, byl i Lewis propagátorem italské šachové školy (zejména názorů Lorenza Domenica Ponzianiho) a kritikem názorů F. A. D. Philidora. Působil také jako učitel šachu (sám se nazýval tímto titulem) a k jeho nejvýznamnějším žákům patřil například Alexander McDonnell. Zabýval se rovněž kompozičním šachem a do angličtiny přeložil díla Gioacchina Greca a Pietra Carrery. Je po něm pojmenován tzv. Lewisův protigambit \"1.e4 e5 2.Sc4 Sc5 3.c3 d5\" ve střelcově hře.\n\nLewis napsal celou řadu šachových knih:\n\n"}
{"id": "363127", "url": "https://cs.wikipedia.org/wiki?curid=363127", "title": "Florida Panthers 2008/2009", "text": "Florida Panthers 2008/2009\n\nSezóna 2008/2009 byla 15. sezónou Floridy Panthers v NHL. Obsadila ve Východní konferenci 9. místo a do play-off se už poosmé za sebou neprobojovala.\n"}
{"id": "363138", "url": "https://cs.wikipedia.org/wiki?curid=363138", "title": "Kharóšthí", "text": "Kharóšthí\n\nKharóšthí je staroindické písmo, které bylo používáno v oblasti severozápadní Indie, zejména v Gandháře. Odtud se mu též někdy říká gandhárské písmo. Bylo používáno k zápisu sanskrtu, gandhárštiny a paštštiny.. Používalo se mezi 3. století př. n. l. až 3. stoletím n. l. Poté se písmo přestalo používat. Kharóšthí se užívalo v Kušánské říši, Sogdianě a podél hedvábné stezky, kde se pravděpodobně používalo o několik století déle než v gandhárské oblasti.\n\nPísmo kharóšthí se na rozdíl od všech ostatních indickým písem píše zprava doleva. Není jisté, zda se písmo vyvíjelo postupně, či zda bylo celé vymyšleno najednou coby dílo jediného člověka či skupiny lidí. Je jisté, že písmo je odvozeno z aramejského písma, byť byla znaková sada kharóšthí značně pozměněna pro potřeby indických jazyků. Podle jedné z teorií o původu kharóšthí bylo aramejské písmo do gandhárské oblasti uvedeno kolem roku 500 př. n. l. Achaimenovci. Následující dvě staletí se vyvíjelo, své konečné podoby mělo dosáhnout ve 3. století př. n. l.; z této doby jsou již doloženy první texty v kharóšthí na Ašókových nápisech ze severozápadního cípu Indického poloostrova. Tato teorie však není podložena a proti ní hovoří i fakt, že z dřívějších dob nebyly nalezeny žádné písemné památky „mezistupňů“ mezi aramejským písmem a písmem kharóšthí.\n\nKharóšthí jako první rozluštil v 19. století James Prinsep (1799–1840). Zájem o písmo byl znovuoživen koncem 20. století v souvislosti s objevením tzv. gandhárských buddhistických textů. Ty jsou považovány za nejstarší dochované buddhistické texty na světě a jsou psány v gandhárštině právě písmem kharóšthí. \n\n\n"}
{"id": "363139", "url": "https://cs.wikipedia.org/wiki?curid=363139", "title": "Ženetka tečkovaná", "text": "Ženetka tečkovaná\n\nŽenetka tečkovaná (\"Genetta genetta\") je cibetkovitá šelma, která se svým dlouhým ocasem a skvrnitým kožichem podobá kočce, avšak na rozdíl od ní má špičatý čenich a jen částečně zatahovatelné drápy. Váží od 1,3 do 2,3 kg.\n\nTato ženetka žije především v lesích, křovinatých a skalnatých krajinách, kde loví v noci hlodavce, ale rovněž se specializuje na lov hřadujících ptáků. Areálem výskytu je jihozápadní Evropa, Afrika a Blízký východ.\n\nDo čeledě cibetkovitých patří cibetky, ženetky a linsangové. Ženetky dorůstají střední velikosti, mívají dlouhý krk a hlavu, protáhlé tělo a krátké nohy. Stavbou lebky a zubů se podobají kočkovitým šelmám, ale mají vysoce vyvinuté vnitřní ucho. Ženetky patří mezi noční tvory. Obývají koruny stromů, mají dlouhý ocas, zatažitelné drápy a vztyčené zužující se boltce. Ženetky mají u pohlavních orgánů pachové žlázy, které produkují olejovitý výměšek, dříve hojně využívaný k výrobě parfémů.\n\n"}
{"id": "363140", "url": "https://cs.wikipedia.org/wiki?curid=363140", "title": "Levhart mandžuský", "text": "Levhart mandžuský\n\nLevhart mandžuský, také levhart amurský nebo levhart skvrnitý mandžuský, (\"Panthera pardus orientalis\" nebo \"Panthera pardus amurensis\") je kriticky ohrožený poddruh levharta skvrnitého. Jedná se o jednu z nejvzácnějších kočkovitých šelem na světě. Odhaduje se, že v současnosti (2019) žije ve volné přírodě asi 86 dospělých jedinců a okolo 20 mláďat. 176 čistokrevných levhartů mandžuských žilo v roce 2012 v zajetí, z toho 5 v zoologické zahradě v Praze (více viz níže \"Chov v Zoo Praha\").\n\nOd ostatních osmi poddruhů levharta skvrnitého se liší především světlejší barvou a delší srstí přibližně 25 mm dlouhou v létě a až 70 mm v zimě. Má šedé oči a dlouhý hustý ocas o délce 60–97 cm. Celková velikost jde spíše proti Bergmannovu pravidlu a je tak v porovnání s ostatními levharty průměrná či mírně podprůměrná. Délka včetně ocasu dosahuje 190–226 cm. Výšku kohoutku 50–75 cm. Samice váží od 25 do 42,5 kg a samci 32 až 53 kg, výjimečně až 60 kg. Některé zdroje udávají údaje mírně vyšší.\n\nJe to nejseverněji žijící poddruh levharta. Vyskytuje se v Asii na ruském Dálném východě na pomezí Ruska, Číny a Severní Koreje. Žije v oblasti, kde zimy dosahují silně záporných teplot. Jeho přirozeným biotopem jsou člověkem nedotčené listnaté a smíšené husté lesy, kde je dostatek kopytníků a jelenů. Nedostatek těchto podmínek byl důvod pro jejich vymření na Korejském poloostrově a na severovýchodě Číny.\n\nLevhart mandžuský je převážně noční živočich, velmi opatrný a těžko pozorovatelný. Hlavní kořistí této šelmy jsou srnci, jeleni sika a další jelenovití, dále zajíci, divoká prasata, ptáci, hlodavci a jezevci.\nJsou zřejmě schopni koexistovat s tygry, aniž by to snižovalo jejich populaci. Nicméně nedostatek informací o vzájemném soužití těchto velkých koček zatím neumožňuje přesnější závěry.\n\nBřezost samic trvá 90-105 dní. Mají většinou 1-4 mláďata, přičemž obvyklý počet jsou 2. Mladí jedinci zůstávají s matkami zhruba do 2 let věku. Samice poprvé zabřeznou ve 3-4 letech. Velkým problémem miniaturní populace tohoto levharta je vzájemné křížení, které vede k degeneraci a k úmrtí mláďat. Například mládě samice jménem Skrytnaja, které bylo nafilmováno v dokumentu Animal Planet \"The Last Leopard\" a BBC \"Planeta Země\", zemřelo v 18 měsících, neboť mělo stejného otce jako jeho matka.\n\nV přírodě se dožívají 10-15 let, v zajetí to může být až 20.\n\nPřežití levhartů mandžuských v současnosti doslova visí na vlásku. Může za to úbytek přirozené kořisti v důsledku kácení lesů, nelegální lov, lesní požáry, lidské \"rozvojové\" stavební projekty a příbuzenské křížení. Ruské a západní ochranářské skupiny utvořily organizaci s názvem \"Amur Leopard and Tiger Alliance\" (ALTA), která se má pokusit levharty a tygry ussurijské, kteří jsou rovněž ohroženi, zachránit. Tato organizace má 4 protipytlácké týmy, protipožární tým, monitoruje levhartí stopy a pohyb, kompenzuje ztráty, pokud levhart či tygr uloví dobytek, zabývá se šířením osvěty o těchto šelmách na školách, vytváří mediální projekty, spolupodílí se na rozšiřování chráněného území atd. Cílem je zajistit existenci dvou životaschopných populací levhartů. Jedna by měla mít nejméně 35 dospělých samic (celkem 100 jedinců) a měla by být v oblasti \"Primorje\", druhá by měla čítat alespoň 20 dospělých samic (z celkem 60 jedinců) a pokrývat oblast původního výskytu. Jelikož volně žijící populace je zoufale malá a je zde velké nebezpečí příbuzenského křížení, musí se část populace doplnit ze zoologických zahrad a speciálních reintrodukčních center. Zvýšením nadějí pro tyto šelmy je zřízení rozsáhlého parku jménem \"Země leopardů\", jehož vytvoření schválila ruská vláda v dubnu 2012. Bude mít rozlohu 262 tisíc hektarů. Ruské úřady zavedly i další ochranářské opatření. Levhartům je dovoleno zabíjet domácí zvířata s tím, že zemědělcům za to bude poskytnuta kompenzace státem podporovanou pojišťovnou, ovšem jen za předpokladu že predátora nezabijí.\n\nSnahou o záchranu levharta mandžuského se zabývá i WWF. Jednou z možností, jak můžou pomoci \"obyčejní lidé\" je dálková \"adopce\".\n\nTento poddruh levharta byl v srpnu 2019 chován přibližně v pěti desítkách evropských zoo. V rámci toho ve třech českých zoo:\n\n\nNa konci roku 2000 byl čistokrevný levhart mandžuský chován pouze v šesti zoo světa v počtu 19 jedinců, z toho pět v Praze. Na jaře 2015 bylo v Evropě chováno 105 levhartů mandžuských ve 37 zoo.\n\nV Zoo Praha, která patří mezi světově významné chovatele tohoto levharta, je tento poddruh chován s přestávkami od počátku 60. let 20. století. V roce 1961 byl jako první přivezen samec Miška, jenž byl dovezen z Ruska, z volné přírody.\n\nSoustavnější chov se datuje od roku 1992. První čistokrevná mláďata byla odchována v roce 1997. Roku 1999 přišel na svět jeden samec. V roce 2001 následoval sameček Edward. Další odchov následoval po třinácti letech, když se 25. listopadu 2013 se narodila trojčata. Ke konci roku 2018 byl chován pár těchto zvířat. Kurátor Dr. Pavel Brandl je členem komise evropského záchovného programu (EEP) pro tento poddruh. Do současnosti se podařilo odchovat sedm mláďat.\n\nLevhart mandžuský je k vidění v expozici v horní části zoo v rámci expozičního celku Severský les.\n\n"}
{"id": "363143", "url": "https://cs.wikipedia.org/wiki?curid=363143", "title": "Bystřice (přítok Ohře)", "text": "Bystřice (přítok Ohře)\n\nBystřice je levostranný přítok řeky Ohře v okrese Karlovy Vary. Délka jejího toku činí 29,6 km. Plocha povodí měří 164,1 km².\n\nBystřice pramení v rašeliništích západně od Božídarského Špičáku v nadmořské výšce 1 029 m. Zpočátku teče na jihozápad. U Abertam se její tok postupně obrací k jihu až jihovýchodu.\n\nOd Hroznětína až ke svému ústí teče již převážně východním směrem. Vlévá se do Ohře na jejím 148,45 říčním kilometru v nadmořské výšce 331 m.\n\n\nPrůměrný průtok u ústí činí 2,0 m³/s.\n\nHlásný profil:\n"}
{"id": "363153", "url": "https://cs.wikipedia.org/wiki?curid=363153", "title": "Otvovická skála", "text": "Otvovická skála\n\nOtvovická skála je přírodní památka v okrese Kladno, nacházející se při severovýchodním okraji obce Otvovice, asi tři čtvrtě kilometru od jejího centra.\n\nJedná se o jižní stranu skalnatého břidlicového ostrohu, místně zvaného též \"Kozí kopec\" či \"Koziňák\", vybíhajícího se zhruba čtyřicetimetrovým převýšením z pravé strany údolí Zákolanského potoka. Předmětem ochrany jsou bohatá skalní a travinná společenstva vzácných teplomilných rostlin. Vlastní chráněné území není turisticky zpřístupněno, červeně značená stezka z Kralup přes Budeč a Okoř do Prahy prochází pouze podél jeho úpatí. Nachází se v nadmořské výšce 200–236 metrů.\n\n\n"}
{"id": "363155", "url": "https://cs.wikipedia.org/wiki?curid=363155", "title": "John-David F. Bartoe", "text": "John-David F. Bartoe\n\nJohn–David Francis Bartoe (* 17. listopadu 1944, Abington, Pensylvánie, USA) je americký astrofyzik. Byl v pořadí 178. kosmonautem Země, který absolvoval let raketoplánem Challenger v roce 1985.\n\nVysokoškolské vzdělání získal na Georgetown University a Lehigh University. V týmu astronautů byl od roku 1978. V září 2007, tedy 22 let po svém letu, se zúčastnil XX. kongresu ASE (Asociace kosmických cestovatelů) ve skotském Edinburghu. V současnosti je manažerem ISS Johnson Space Center americké NASA.\nBartoe je ženatý a má tři děti.\n\nV létě roku 1985 odstartoval z mysu Canaveral na Floridě raketoplán Challenger ke svému osmému letu. Na palubě byla tato posádka: Charles Fullerton, Roy Bridges, Karl Henize, Franklin Musgrave, Anthony England, Loren Acton a jedenačtyřicetiletý dr. John-David F. Bartoe. Sebou měli mj. Spacelab. I přes řadu technických problémů byl plán experimentů splněn a sedmidenní mise byla úspěšně zakončena přistáním na základně Edwards v Kalifornii.\n\n\n"}
{"id": "363156", "url": "https://cs.wikipedia.org/wiki?curid=363156", "title": "Radek Martínek", "text": "Radek Martínek\n\nRadek Martínek (* 31. srpen 1976, Havlíčkův Brod, Československo) je bývalý profesionální hokejový obránce.\n\nV seniorském hokeji začínal v klubu z HC České Budějovice, kde nastupoval v sezónách 1996 až 2001. Roku 1999 jej draftoval tým New York Islanders na celkovém 228. místě. Sezónu 2001/02 již odehrál v dresu Islanders. V následující sezóně odehrál 3 zápasy za farmářský tým Bridgeport Sound Tigers. Při výluce NHL, která proběhl v sezóně 2004–2005, se vrátil do Čech, kde nastoupil za České Budějovice. Nyní působí v dresu Islanders. V reprezentaci nastoupil na vítězných mistrovstvích světa v letech 2000 a 2001. V roce 2011 se po 10 letech znovu představil na mistrovství světa, turnaj však pro něj skončil již v první třetině úvodního duelu s Lotyšskem, kdy byl po zákroku Arturse Kuldy odvezen s otřesem mozku do nemocnice.\n\n\nStatistiky reprezentace:\n"}
{"id": "363159", "url": "https://cs.wikipedia.org/wiki?curid=363159", "title": "Hašple", "text": "Hašple\n\nHašple\nzvaná také \"vana s vijákem\" (anglicky: \"Winch Dyeing Machine\", německy: \"Haspelkufen\") je stroj na barvení tkanin a pletenin v provazci.\n\nNa schematickém nákresu vpravo je znázorněna funkce hašple:\n\nTkanina (červeně), sešitá oběma konci dohromady, je unášena vijákem (1), ze kterého klesá do vany s barvivem (2) a přes vodicí váleček (3) přichází zpátky k vijáku.\nHašple se staví také se dvěma vijáky, tzv. \"Duplex\" s kapacitou 2000-4000 metrů zboží. Teplota barvicí lázně bývá kolem 90°C.\n\nVysokoteplotní hašple pracují pod vysokým tlakem při teplotě lázně do 150°C. Používají se k barvení těžkých tkanin a pletenin včetně koberců. \n\n\nBarvení textilií\n"}
{"id": "363160", "url": "https://cs.wikipedia.org/wiki?curid=363160", "title": "Semnán (město)", "text": "Semnán (město)\n\nSemnán ( ) je město v severním Íránu, které se nachází v nadmořské výšce 1 130 metrů na jižním úpatí pohoří Alborz. Ve městě žije 119 778 obyvatel. Semnán je hlavním městem stejnojmenné provincie.\n\nSemnán je průmyslové město známé hlavně výrobou koberců a textilií. Je zde také rozvinutý automobilový průmysl. S hlavním městem Teherán ho spojuje dálnice a železnice.\n\n"}
{"id": "363170", "url": "https://cs.wikipedia.org/wiki?curid=363170", "title": "Džigr", "text": "Džigr\n\nDžigr (, ) je jeden z nejstarších strojů k zušlechťování textilií. Používá se na předúpravu, barvení a praní tkanin za široka. \n\nSchematický nákres (vpravo) znázorňuje hlavní části a funkci džigru:\n\nTkanina se střídavě převinuje z jednoho válce (1) na druhý a při tom prochází zušlechťovací lázní (2). Napětí textilie se během převíjení reguluje (3) v rozmezí 0-100 kg.\n\nVana s chemikálií má obsah až 500 l, teplota může dosáhnout 140 °C. Na jednu dávku se zpracovává až 5000 metrů tkaniny, která se převíjí rychlostí do cca 150 m/min., proces se 6 až 12krát opakuje.\n\nDžigry se většinou konstruují jako univerzální stroje pro lehké i těžké tkaniny z bavlny a syntetických vláken v šířce do 320 cm.\n\nBarvení textilií\n\nTextilní strojírenství\n"}
{"id": "363175", "url": "https://cs.wikipedia.org/wiki?curid=363175", "title": "Fulár", "text": "Fulár\n\nFulár (anglicky: \"foulard\", německy: \"Foulard\") je stroj k nanášení tekutých přípravků na textilie, tedy ke klocování.\n\nTextilie probíhá strojem v plné šíři, bez lomů a záhybů, přebytečná tekutina se odmačkává mezi válci, na které působí vysoký tlak. \n\nSchematický nákres vpravo znázorňuje funkci dvojitého barvicího fuláru:\n\nTkanina (1) je vedena k páru válců (2), mezi kterými prochází spolu s barvivem (4), přebytečná tekutina odkapává do potrubí a procedura se opakuje mezi dalším párem válců (3).\n\nFulár se používá hlavně při kontinuálním barvení, kde je nezbytnou součástí výrobních linek.\nKombinuje se zde například fulár s džigrem a po dalším fuláru následuje odležení a \"Pad-Roll\" (fixace barviva za studena).\n\nFulár se dá použít také k apretování (např. \"matování\", \"flačování\")\n\nFulardování je nanášení barviva a pomocných zušlechťovacích prostředků s pomocí fuláru.\n"}
{"id": "363177", "url": "https://cs.wikipedia.org/wiki?curid=363177", "title": "Matoušek", "text": "Matoušek\n\nČeské příjmení Matoušek nese více různých osobností:\n\n\n\n\n"}
{"id": "363187", "url": "https://cs.wikipedia.org/wiki?curid=363187", "title": "Veroničiny svůdnosti", "text": "Veroničiny svůdnosti\n\nVeroničiny svůdnosti (v anglickém originále Veronica's Closet) je americký komediální seriál, který vysílala v letech 1997–2000 televizní stanice NBC.\n\nVeronica \"Ronnie\" Chaseová, prezidentka společnosti vyrábějící spodní prádlo, má stále problémy se svým manželem Brycem, a tak se jednoho dne rozhodne s ním rozvést. S vedením firmy ale i v osobním životě jí pomáhá kamarádka Olive. Mezi další zaměstnance Ronnie patří sarkastický asistent Josh, který prochází krizí sexuální identity, šéf propagace a bývalý model Perry a šéf marketingového oddělení Leo. Ve druhé sérii se v seriálu objeví Alec, který koupí majoritní podíl ve Veroničině firmě.\n"}
{"id": "363191", "url": "https://cs.wikipedia.org/wiki?curid=363191", "title": "Anafora", "text": "Anafora\n\nAnafora (řecky \"znovuuvedení\") je v literární teorii slovní figura, opakování shodného slova nebo skupiny slov na začátku za sebou jdoucích veršů nebo vět (výjimečně je za anaforu také pokládáno opakování začátků některých veršů ve sloce). Je opakem epifory, u níž se slova opakují na konci verše nebo jiného celku. Příkladem anafory z české literatury mohou být tyto Bezručovy verše:\n\nAnafora je velmi často používaná v poezii (příkladem může být například slavná Kiplingova báseň Když, která je na anafoře postavena) i v próze (v jednotlivých pasážích např. u Charlese Dickense) pro zvýraznění určitého tvrzení či gradaci. Velmi často je užívána také v řečnictví (např. projev \"I have a dream\" Martina Luthera Kinga) coby působivý prostředek ke spojení a zdůraznění myšlenek.\n\nV textové lingvistice, stylistice a syntaxi je anafora typem endoforické (vnitrotextové) reference, která odkazuje k něčemu již řečenému: \"Byl jeden král a ten měl tři dcery\". Slova \"král\" a \"ten\" odkazují k téže entitě. Jiným typem endoforické reference je katafora, která odkazuje k tomu, co bude řečeno. Kromě endoforické reference rozlišujeme i referenci exoforickou (mimotextovou), jíž je deixe.\n"}
{"id": "363194", "url": "https://cs.wikipedia.org/wiki?curid=363194", "title": "Jižní federální okruh", "text": "Jižní federální okruh\n\nJižní federální okruh Ruské federace (rusky Южный федеральный округ Российской Федерации) je jedním z 8 federálních okruhů Ruska. Zaujímá jihozápadní část Ruska. Sídlem správy je Rostov na Donu. Byl zřízen prezidentskou vyhláškou 21. června 2000.\n\n19. ledna 2010 byl ze stávajícího okruhu vyčleněn nový Severokavkazský federální okruh. 28. června 2016 byl k Jižnímu federálnímu okruhu naopak připojen rušený Krymský federální okruh.\n\nV Jižním federálním okruhu podle sčítání lidu v roce 2002 (bez federálního distriktu severní Kavkaz) žilo 13 404 798 lidí, představující 9,45 % z celkového počtu obyvatel Ruska.\n\n\n"}
{"id": "363198", "url": "https://cs.wikipedia.org/wiki?curid=363198", "title": "Valencia Street Circuit", "text": "Valencia Street Circuit\n\nValencia Street Circuit je závodní okruh formule 1. Podobně jako nový okruh ve Marina Bay a Monte Carlu, je i španělský okruh závodní trať vedoucí městskými ulicemi. Jeho autorem je nejznámější formulový architekt, pan Hermann Tilke.\n"}
{"id": "363199", "url": "https://cs.wikipedia.org/wiki?curid=363199", "title": "Karel Hlušička", "text": "Karel Hlušička\n\nKarel Hlušička (25. srpna 1924 Praha – 10. listopadu 2016 Praha) byl český herec, dabér a rozhlasový režisér.\n\nZa okupace byl přijat na pražskou konzervatoř, ale ke studiu nenastoupil, protože byl totálně nasazen v továrně na letecké přístroje. V květnu 1945 se aktivně zúčastnil Pražského povstání. Po válce vstoupil do komunistické strany.\n\nPo absolutoriu studia herectví na brněnské konzervatoři (pozdější JAMU). V letech 1949–1959 byl v angažmá v divadle v Českých Budějovicích, kde se začal věnovat i režii. Poté byl od roku 1959 dlouholetým členem činohry libeňského Divadla S. K. Neumanna (dnešní Divadlo pod Palmovkou).\n\nJednalo se také o úspěšného režiséra rozhlasových her.\n\nV 60. letech byl ženatý s Marií Krejčovou, s níž měl dvě děti. Později žil až do své smrti s bývalou primabalerinou a současnou choreografkou Libuší Královou.\n\n"}
{"id": "363202", "url": "https://cs.wikipedia.org/wiki?curid=363202", "title": "Plastická chirurgie s. r. o.", "text": "Plastická chirurgie s. r. o.\n\nPlastická chirurgie s. r. o. (v anglickém originále Nip/Tuck) je americký dramatický televizní seriál z prostředí plastické chirurgie, který vysílala od roku 2003 do roku 2010 televizní stanice FX a byl oceněn jednou Emmy a jedním Zlatým glóbem.\n\nSeriál zobrazuje životy dvou plastických chirurgů Seana McNamary a Christiana Troye. Původně se odehrával v Miami, ale od páté série se děj přesunul do Los Angeles, kde se zároveň po celou dobu i natáčí.\n\n\nV rolích pacientů se často objevují známí herci jako Joan Rivers, Brooke Shields, Catherine Deneuve, Rosie O'Donnell, Kathleen Turner, Jennifer Coolidge, Larry Hagman, Vanessa Redgrave, Doug Savant nebo Anne Heche.\n\n"}
{"id": "363219", "url": "https://cs.wikipedia.org/wiki?curid=363219", "title": "DC Shoes", "text": "DC Shoes\n\nDC Shoes (Droors Clothing Shoe Co. USA) je americký výrobce obuvi pro skateboarding, snowboarding, BMX, motokros, rally a surfing. \n\nVyrábí oblečení pro muže, ženy i děti. Značku založil Ken Block a Damon Way v roce 1994. Sídlí ve městě Vista v Kalifornii. 10. března 2004 byla společnost DC Shoes koupena australskou společností Quiksilver.\n"}
{"id": "363223", "url": "https://cs.wikipedia.org/wiki?curid=363223", "title": "Sbírka kiksů", "text": "Sbírka kiksů\n\nSbírka kiksů s podtitulem \"živě z Balbínky\" (2008) je čtvrté album Jiřího Schmitzera. Obsahuje 24 písniček, z nichž většina vyšla již na autorových starších albech. Album je mimořádné tím, že na něj Schmitzer vybral skladby, které si nepamatuje nebo je neumí a tak program koncertu zachraňuje improvizacemi.\n\nUvedení videoklipu k albu je naplánováno na konec října.\n\n"}
{"id": "363229", "url": "https://cs.wikipedia.org/wiki?curid=363229", "title": "Vista", "text": "Vista\n\nVista (z lat. \"videre\" = vidět → italsky; v anglickém významu: vyhlídka, perspektiva) může být:\n\n"}
{"id": "363237", "url": "https://cs.wikipedia.org/wiki?curid=363237", "title": "Mordechaj Maklef", "text": "Mordechaj Maklef\n\nMordechaj „Motke“ Maklef (: , ‎1920, Jeruzalém – 22. února 1978, Jeruzalém) byl izraelský generál, který v letech 1952 až 1953 zastával funkci náčelníka Generálního štábu Izraelských obranných sil. Po odchodu z armády stál v čele mnoha důležitých státních podniků.\n\nNarodil se ve vesnici Moca nedaleko Jeruzaléma v mandátní Palestině. Jeho rodiče patřili mezi zakladatele této první moderní vesnice umístěné vně Jeruzaléma, umístěné u cesty směrem na Jaffu. Během arabských nepokojů v roce 1929 byla celá jeho rodina zabita Araby ze sousední vesnice Kolonia. Jemu samotnému se podařilo uniknout skokem z okna. \n\nJako mladík se aktivně účastnil bojů v řadách Hagany a Nočních nájezdníků Orde Wingata. Po vypuknutí druhé světové války vstoupil do palestinského regimentu v britské armádě, v němž bojoval v severní Africe a Itálii. V červenci 1942 byl povýšen do hodnosti seržanta. Po svém odchodu z armády v srpnu 1946 zůstal v Evropě a podílel se na organizování ilegální židovské imigrace do Palestiny a získávání zbraní pro budoucí židovský stát. O něco později se vrátil do Palestiny a znovu se zapojil do činnosti Hagany.\n\nBěhem izraelské války o nezávislost bojoval v Karmeliho brigádě; nejprve jako operační důstojník a později ve funkci velitele brigády. Mimo jiné se účastnil i operace Chiram, při které izraelské jednotky obsadily Galileu. Po válce se jako člen izraelské delegace účastnil jednání v Libanonu a Sýrii. \n\nV listopadu 1949 byl jmenován zástupcem náčelníka Generálního štábu Jigaela Jadina. Po jeho rezignaci v roce 1952 jej v této vrcholné armádní funkci nahradil, a to pod podmínkou, že v ní setrvá pouze jeden rok. Během působení ve funkci náčelníka generálního štábu čelil Izrael velké vlně útoků ze strany fedajínů, palestinských útočníků ze Západního břehu a Pásma Gazy, napadajících izraelské pohraničí. Ve snaze zabránit těmto útokům pověřil Maklef majora Ariela Šarona vytvořením speciální jednotky, která by pronikala přes hranice a útočila na základny fedajínů. Šaron vytvořil jednotku 101, která podnikala odvetné útoky, a to až do roku 1953, kdy ji Maklefův následovník Moše Dajan sloučil s 890. výsadkářskou brigádou. V čele rozšířené výsadkářské brigády opět stanul Šaron.\n\nDne 7. prosince 1953, rok po svém nástupu do funkce, Maklef rezignoval na pozici náčelníka generálního štábu. Z armády odešel do civilního sektoru a v letech 1955 až 1968 působil např. jako generální ředitel v chemickém či zemědělském průmyslu. Zemřel 22. února 1978. \n"}
{"id": "363245", "url": "https://cs.wikipedia.org/wiki?curid=363245", "title": "Sedm dní a sedm nocí", "text": "Sedm dní a sedm nocí\n\n7 dní a 7 nocí nebo také 77 je hra, v pořadí druhá grafická point and click adventura z dílen týmu Pterodon a vydaná firmou Vochozka Trading roku 1994. Později byla uvolněna jako freeware. Celý děj hry se odehrával v nespecifikovaném městečku s názvem Lhota.\n\nHlavní hrdina, detektiv Venca Záhyb dostane jednoho dne speciální zakázku od milionáře Jonathana Smihta. Venca musí pohlídat jeho 7 dcer a uchránit je od případných nápadníků. Když ovšem ještě toho večera sedí v místní hospodě s Fandou Kořenem, vsadí se o jeden lubr, že všech 7 dcer do poslední získá.\n\nVenca má tedy jeden den pro každou dívku a vždy musí překonat určité překážky k získání jejího srdce. Například u Hermíny Smihtové je největší překážkou její \"homosexualita\", u Filomény Smihtové zase její \"vzhled\", apod.\n\n\nCelá hra byla na příkaz Petra Vochozky vytvořena dvoučlenným týmem Pterodon Software za pomoci externistů za 6 měsíců. Díky tomu také hra není příliš odlišná od předchozího titulu Tajemství Oslího ostrova.\n\nPo získání každé dívky následuje pasáž s lehce lechtivým obrázkem a ukazatelem úspěchu u dané dívky. V této pasáži bylo nutné střídavě klikat na obě tlačítka myši, dokud se zásobník nenaplnil. Jakmile hráč přestal klikat nebo zmírnil tempo, ukazatel začal padat k nulové hodnotě. Zpočátku si hráči mysleli, že je klíčová mnohdy až frenetická rychlost klikání, čímž tehdejší myši velice trpěly. Petr Vochozka však v jednom z pozdějších rozhovorů tvrdil, že nejdůležitější bylo dodržet rytmus klikání, rychlost nebyla tak podstatná.\n\nHra celkově byla hodnocena jako velmi humorná, ale také jako nelogická ve smyslu nutnosti používat předměty ve stylu \"\"vše na vše\"\".. To společně s malou inovací oproti TOO bylo terčem ostřejší kritiky recenzí. 7 dní a 7 byla často přirovnávána k české obdobě série her Leisure Suit Larry od Sierra On-Line.\n\nNa moderních počítačích se hra obvykle hraje v emulátoru DOSBox. Aby zde fungovala myš, je potřeba (na rozdíl od jiných programů a her, kde stačí jen kliknout myší do okna DOSBoxu) stisknout klávesovou zkratku Ctrl+F10.\n\n7 dní a 7 nocí se dočkalo za spolupráce \"Petra Vochozky\" a \"Enteron\" týmu pokračování pod názvem 6 ženichů a 1 navíc, které bylo vydáno jako freeware. Toto pokračování se již dočkalo podstatně lepších ohlasů a Enteron jej nabízí ke stažení zdarma na svých stránkách v textové nebo dabované verzi.\n\n"}
{"id": "363254", "url": "https://cs.wikipedia.org/wiki?curid=363254", "title": "Miroslav Dvořáček", "text": "Miroslav Dvořáček\n\nMiroslav Dvořáček (18. ledna 1928, Kostelec nad Orlicí – 11. března 2012, Göteborg) uprchl v roce 1949 z Československa a stal se kurýrem exilové zpravodajské služby (agent chodec). Během mise do Prahy 14. března 1950 byl zatčen. V říjnu 2008 vzbudilo velkou kontroverzi obvinění Adama Hradilka z Ústavu pro studium totalitních režimů v týdeníku \"Respekt\", že Dvořáčka udal Milan Kundera, pozdější světoznámý spisovatel. Toto obvinění je založené na náhodném objevu záznamu SNB s Kunderovým jménem.\n\nMiroslav Dvořáček se svým přítelem Miroslavem Juppou začal v roce 1947 studovat na Letecké vojenské akademii, jejíž III. ročník byl po únorovém převratu rozehnán a oni dva v lednu 1949 vyloučeni a v únoru převeleni k pěchotě. Již dříve se však rozhodli uprchout na západ a vstoupit do letectva tam; doma si vzali civilní šaty a před přechodem západoněmecké hranice se několik dní skrývali v Praze u příbuzných Ivy Militké, což byla Dvořáčkova přítelkyně od dětství a Juppova dívka; několikrát jim přinesla jídlo a zamýšlela emigrovat za nimi. V mnichovském uprchlickém táboře vypověděli americké CIC, co věděli o čs. letectvu, a v listopadu začali pracovat pro zpravodajskou organizací generála Františka Moravce s tím, že jim později zajistí místo u letectva. Militká mezitím začala studovat na Filozofické fakultě UK, zamilovala se do komunistického kolegy Miroslava Dlaska (za nějž se později provdala) a plánu na odchod za Juppem se vzdala.\n\nDvořáček měl v Praze kontaktovat významného zaměstnance Chemapolu Ing. Václavíka. Po neúspěchu 27. prosince 1949 byl znovu vyslán 13. března 1950. Z obce Rittsteig byl převeden šumavskými lesy, přespal u rodiny Toušových, kteří lidem přecházejícím hranice pomáhali, na samotě u vsi Pocinovice na Domažlicku, a 14. březnačasně ráno vyrazil vlakem do Prahy. Zde na Mánesově mostě zahlédl Ivu Militkou a oslovil ji. Nechal si v jejím pokoji na studentských kolejích „Kolonka“ na Letné kufr a večer zde plánoval přespat. Militká to u oběda řekla Dlaskovi, který už z dřívějška o emigrantech věděl.\n\nVečer Militkou na koleji zadrželi dva policisté, a když přišel Dvořáček na kolej, zatkli ho. Prodělal „hloubkový výslech“ ve známém Domečku ve věznici na Hradčanech, a až do poloviny dubna zapíral; v září 1950 byl za zběhnutí, vyzvědačství a velezradu odsouzen k 22 letům těžkého žaláře(prokuratura žádala trest smrti), pokutě 10 000 korun, propadnutí veškerého majetku a ztrátě občanských práv na 10 let. Po věznicích na Pankráci, na Borech a jinde od března 1952 pracoval v uranových táborech Vojna a Bytíz u Příbrami; na konci roku 1963 byl podmínečně propuštěn. Brzo po sovětské invazi v roce 1968 emigroval a od roku 1975 žil ve švédském Göteborgu. O své emigraci, zatčení a věznění vždy odmítal mluvit i se svou rodinou. Když ho v létě 2008 Hradilek vyhledal, nejprve přislíbil spolupráci, ale pak změnil názor; dva měsíce po prvním kontaktu utrpěl mrtvici, v roce 2012 zemřel. Dle vyjádření jeho ženy Markéty pro Lidové noviny, on ani jeho žena o Kunderově roli (po prostudávání dokumentů od Hradílka) nepochybovali.\n\nAdam Hradilek, vedoucí skupiny orální historie Ústavu pro studium totalitních režimů, se v květnu 2008 dozvěděl o příběhu Militké, babičky jeho bratrance. Ve volném čase dohledával materiály o Dvořáčkovi a objevil policejní záznam popisující jeho zatčení 14. března 1950.\n\nHradilek vysvětluje Kunderovu účast tak, že mu o Dvořáčkovi řekl jeho údajný přítel Miroslav Dlask, což uvedla Iva Militká-Dlasková (paní Dlasková ale v rozhovoru pro server Aktuálně uvedla, že nějakými zvláštními přáteli nebyli - Ale přitom nevím, že by s ním nějak moc kamarádil. Od té doby se myslím vůbec nestýkali.): Dlask se vždy vyhýbal jejím otázkám, co se onoho dne stalo (takže např. její rodiče pokládali za udavače jeho), ovšem „Začátkem 90. let jsem se [Dlaska] znovu zeptala, že bych stejně ráda věděla, jak to tehdy bylo. On mi zase neřekl nic – jen že to tehdy řekl Kunderovi.“ Dlask v 90. letech zemřel.\n\nHradilek 10. září 2008 poslal na číslo, jež získal „z důvěryhodných zdrojů“ jako Kunderovo (Kundera je známý tím, jak si chrání soukromí a vyhýbá se médiím), fax se stručným shrnutím případu (ale bez informace, že Kunderu označí za udavače) a formulací „Z vyprávění pamětníků i archivních materiálů vyplývá, že jste se tenkrát v této věci angažoval. Obracím se na Vás s prosbou o objasnění některých okolností“; v textu se nezmínil o ÚSTR ani \"Respektu\". Nedostal žádnou odpověď.\n\nV pondělí 13. října vydal Hradilek o případu velký článek v rubrice „téma“ liberálního politicko-společenského týdeníku \"Respekt\" s tradiční karikaturou Pavla Reisenauera na obálce (ve spolupráci s redaktorem Petrem Třešňákem). O obsahu článku informovala Česká televize už ve zprávách předchozí večer; zpráva vzbudila mimořádnou pozornost i v zahraničí. Hradilek a ÚSTR uvedli, že „rozsáhlejší odborný text“ o Dvořáčkovi a převaděči Josefu Toušovi vyjde v časopise ÚSTR \"Paměť a dějiny\"; ÚSTR na webových stránkách projektu Paměť a dějiny totalitních režimů zveřejnil stručný profil obou s dobovými dokumenty včetně záznamu. V době zveřejnění byl Hradilek na studijním pobytu v USA a nevyjadřoval se do médií; poskytl stručný rozhovor až po týdnu.\n\nMilan Kundera v pondělí 13. zatelefonoval ČTK, že neměl příležitost se ke kauze vyjádřit. Obvinění prohlásil za lež a dokonce „atentát“ připravený na den, kdy začíná frankfurtský knižní veletrh; řekl, že si nedokáže vysvětlit, jak se jeho jméno do záznamu dostalo. Ve středu 15. na dotaz ČTK faxem zopakoval: „Nedostal jsem nic ani od Respektu, ani od toho ústavu. Padlo to na mne z nebe.“\n\nArchiv bezpečnostních složek ÚSTR vydal v úterý 14. „Vyjádření ke zpochybňování pravosti archivního dokumentu“, upřesňující původ záznamu a vylučující, že je to falzifikát; zároveň se odmítl vyjadřovat „k informacím, které obsahuje [, a ...] rovněž k jejich interpretaci“. Na podporu toho zveřejnil i personální kartu vrchního strážmistra SNB Jaroslava Rosického, který záznam podepsal; byl zařazen do oddělení pátrání, takže k prošetření udání o Dvořáčkovi věcně příslušel. Markéta Dvořáčková k tomu dodala: „Pokud jde o údaje týkající se mého manžela přímo, tedy situací, jichž se sám účastnil a které byly zaznamenány, nenašli jsme v dokumentech nic, co by neodpovídalo skutečnosti.“\n\nLiterární historik Zdeněk Pešat ve středu 15. odpoledne prostřednictvím ČTK vydal prohlášení, že se o aféře dozvěděl z úterního tisku a vzpomíná si, jak mu Miroslav Dlask „řekl, že to oznámil bezpečnosti“; Pešatovi to oznámil jako členovi fakultního výboru KSČ, jehož znal nejlépe. To nevysvětluje, proč v záznamu figuruje jméno Milana Kundery. Podle Militké-Dlaskové se ale obě verze nemusejí vylučovat, Dlask mohl Kunderu požádat, aby na stanici došel.\n\nŘada komentátorů upozornila na to, že chybí další doklady jako policejní protokol; Prokop Tomek z Vojenského historického ústavu uvedl, že udání a zatčení by mělo být zapsáno i v tzv. staniční knize, kam se zaznamenávalo dění na každém oddělení SNB; brzo však zjistil, že se nezachovala. Zejména je potřeba spis z procesu s Dvořáčkem, kde se zatčení muselo projednávat; spis by se měl nacházet v Národním archivu, do 14. října si ho však nikdo nevyžádal a tak není ani jasné, zda je po povodních v létě 2002 ještě k dispozici. Mluvčí ÚSTR Jiří Reichl po Pešatově svědectví prohlásil, že ústav ozřejmil případ dostatečně a nechystá se zkoumat ho hlouběji. V neděli 19. řekl, že ÚSTR za svou práci stojí; na dotaz, zda se pokoušeli mluvit se svědky, řekl o policistovi Rosickém (* 1908) „předpokládáme, že už nežije (...) předpokládám, že Adam Hradílek se ho pokoušel kontaktovat, protože říkal, že se pokoušel kontaktovat všechny účastníky“ a „s tím, jak se objevila nová tvrzení, nová svědectví, tak kolegové jsou připraveni ty dotyčné lidi (...) podle zásad orální historie vyzpovídat, udělat s nimi biografické rozhovory, stejně tak to platí o panu Kunderovi (...) předpokládám, že Adam Hradílek jakmile bude ve spojení,“ znovu ho osloví; média to interpretovala „historikové budou dále zkoumat události z jara roku 1950.“\n\nVe středu 22. října uvedl Jiří Srstka, ředitel agentury DILIA zastupující Kunderu v ČR, že Kundera poslal majiteli \"Respektu\" žádost o omluvu, jinak podá žalobu. Šéfredaktor časopisu to potvrdil s tím, že žádost studují právníci; kdy se k ní vyjádří, není kvůli adresování majiteli jasné.\n\nOficiální reakci Respektu obdržela 30. října ve večerních hodinách agentura DILIA, která spisovatele zastupuje. Ředitel agentury Jiří Srstka uvedl, že se týdeník spisovateli neomluví.\n\nZpráva vyvolala velký mezinárodní ohlas; v zahraničí byla srovnávána s pozdním doznáním Güntera Grasse, že na konci 2. světové války vstoupil do Waffen-SS. Obvinění však vzbudilo velkou kontroverzi; jednak byl \"Respekt\", Hradilek a ÚSTR kritizován za způsob uveřejnění kauzy či uveřejnění samotné, jednak Kunderovi obhájci zpochybňují, nakolik lze z minimálních pramenů vyvozovat závěry o tom, co se před 58 lety skutečně stalo.\n\nJiří Pehe píše o „naprosto nepřiměřené míře jistoty, v jejímž duchu se nesou obvinění“ a pozastavuje se nad tím, že Militká nebyla za ukrývání západního \nagenta nijak postižena. Podobně reagoval Lubomír Zaorálek a mediální teoretik Milan Šmíd či politolog Petr Drulák. Kriticky se o postupu ÚSTR vyjádřili i pravicoví politici jako předseda Senátu, který volí jeho radu, Přemysl Sobotka, místopředseda vlády Petr Nečas (oba ODS) a ministr Cyril Svoboda. Zveřejnění také ostře napadly \"Britské listy\" jako primitivní kampaň.\n\nZástupce šéfredaktora \"Respektu\" Marek Švehla jako jeden z hlavních motivů uveřejnění článku uvádí očištění Ivy Militké, o které si Miroslav Dvořáček celý život pravděpodobně myslí, že ho udala ona. O tom, proč sama nebyla za jeho ukrývání postižena, píše:: „nezájem StB o paní Militkou může souviset s tím, že tak šikovně kryla svého informátora. Všichni si pak mohli myslet, že Dvořáčka udala ona sama a to byl pro ni, jak ukázal i pozdější život, největší trest od estébé.“\n\n\"Respekt\" byl 13. října v mnoha městech na veřejných místech a vysokých školách rozdáván zdarma a rozesílán poštou s nabídkou výhodného předplatného; podle zástupce šéfredaktora Marka Švehly jde o dlouho plánovanou marketingovou akci. Na úpravách textu s Hradilkem pracovali od léta, hotov byl až v říjnu a při diskusi, zda obojí spojit, byla část redakce prosazující odložení článku v menšině.\n\nKomentátor \"Lidových novin\" Martin Zvěřina kritizuje formulaci Hradilkova faxu, která podle něj zapůsobila na Milana Kunderu tak, že neměl potřebu reagovat.\n\nPodle redaktora \"Respektu\" Petra Třešňáka, spoluautora článku, je „velmi nepravděpodobné“, že Kundera je nevinen: pak by buď strojopis záznamu musel být zfalšován, k čemuž chybí motiv a zfalšování by bylo velmi náročné, nebo se za Kunderu někdo vydával, přičemž „v úvahu připadá pouze“ Miroslav Dlask; i to označil (ještě před Pešatovým prohlášením) za velmi obtížné a nemotivované.\n\nPodle Hradilka mohl mít Kundera k udání tři motivy: ideologický (byl přesvědčeným komunistou, ovšem kritickým „a rozhodně ne volajícím po krvi“), osobní – žádost žárlivého Dlaska, nebo ten, že Kundera mohl chtít „vykoupit svůj prohřešek vůči straně“: v roce 1949 četla tajná policie korespondenci mezi Kunderou a Jaroslavem Dewetterem kritizující komunistického funkcionáře (podobná situace jako v Kunderově prvním románu \"Žert\"). Dewetter byl vyloučen z univerzity i ze strany, Milan Kundera pouze ze strany, na FAMU zůstal a byl zde úspěšný. Vyloučen byl i jejich přítel Jan Trefulka, který se Dewettera zastal (sám případ popsal ve svém debutu \"Pršelo jim štěstí\").\n\nUvádí se také, že po své zkušenosti mohl Kundera pokládat záležitost s Dvořáčkem za provokaci. Historik Jiří Pernes z Ústavu pro soudobé dějiny řekl, že Milan Kundera jakožto předák kolejí měl odpovědnost a povinnosti. „Neudával agenta, ale nějakého podezřelého člověka, který se objevil na koleji. Neměl ponětí, že jde o agenta,“ a možná mu nedocházelo, jaký trest mu hrozí. Proto na tuto událost mohl po letech zapomenout.\n\nArgumenty proti obvinění shrnul historik Tomáš Zahradníček, publikující podčárníky ve středeční \"MF DNES\". Obsah článku parafrázoval: „Našli jsme v jednom policejním záznamu jeho jméno a nedokážeme nález uspokojivě objasnit. Zde končí vlastní sdělení, ostatek je vrchovatá porce omáčky, zakrývající fakt, že na talíři mnoho masa není.“ Zahradníček píše, že základem historické a podobně i novinářské práce je kritika pramenů: vyjasnit okolnosti jejich vzniku a uvážit míru pravdivosti; „nesmí vzít z archivu papír, přijmout jeho obsah za hotovou věc a zveřejnit informace v něm obsažené“, což právě \"Respekt\" učinil. O záznamu vznáší otázky:\n\nPodobné pochybnosti vyjádřil i Pavel Kosatík v \"Hospodářských novinách\" ve čtvrtek 16. Kritizoval, že Hradilek v době zveřejnění odjel do ciziny, „takže neznáme ani jeho tvář“ a uzavřel: „I kdyby se zítra ukázalo, že Kundera je něčím vinen, až do této chvíle platí, že tvrzení proti němu plynula nikoli z faktů, ale z dojmologie.“ Petr Uhl, dlouhodobý kritik založení i praxe ÚSTR, týž den v \"Právu\" podobně jako už Zahradníček upozornil na to, že podle záznamu Kundera udal jen Dvořáčkovo jméno a to, že si uschoval na koleji kufr; že jde o zběha a emigranta, je v něm uvedeno „podle prohlášení Militké“ až po příchodu policistů na kolej. V citaci záznamu ve článku ale Hradilek tuto část nahradil výpustkou, což budí zavádějící dojem.\n\nVýznamné v této souvislosti je rovněž svědectví bývalého kriminalisty Aloise Paška, který v té době pracoval v pražské policii. Podle něho Kundera mohl být v souladu s tehdejší praxí uveden jenom namátkou jako zástupce studentů a oznámení na policii mohlo být motivováno hledáním pachatele trestných činů kriminální povahy, který se v té době na studentské koleji skrýval, takže Miroslav Dvořáček mohl být odhalen náhodně a bez zlého úmyslu z Kunderovy strany.\n\nKundera vždy prohlašoval, že postava spisovatele by neměla být spojována s jeho dílem. To ovšem nezabránilo hledání paralel s Dvořáčkovým případem v ději Kunderových knih a dokonce vysvětlování těchto motivů právě jím. Začal už Hradilek ve svém článku:\n\nŠéfredaktor \"Respektu\" Martin M. Šimečka to v doprovodném komentáři rozvedl: „Možná není náhodou, že právě udání hraje tak velkou roli v části Kunderova díla. Udání je hybnou silou děje jeho prvního románu \"Žert\" (1967), příběhu studenta, který poté, co ho udá přítel kvůli ironickému vzkazu na pohlednici, vyletí ze školy, několik let musí pracovat v dolech; [...] Udání (zrada) je hlavním tématem Kunderovy poemy \"Poslední máj\" (1955)“ (de facto zveršování \"Reportáže psané na oprátce\" s důrazem na faustovský motiv, kde komisař gestapa Böhm nabízí Fučíkovi život a výhody, začne-li spolupracovat), „udání rozhýbe zápletku [...] hry \"Majitelé klíčů\" (1963) atd. Je tedy možné, že Kundera se k svému hříchu doznával psaním příběhů, v nichž bez slitování vrhal své postavy do soukolí zrady a velkých dějin.“ Další média v podobném srovnávání pokračovala.\n\nJakub Češka, autor disertace o motivech Kunderových románů, takové spojování označil za „povrchní čtení“, které „nikam nevede“, neboť „převyprávění díla bývají mnohdy chybná“:\n\nPodle rychlé ankety \"iDNES\" mezi sedmi českými literáty „udavačská aféra kladný pohled na Kunderu nezmění“. V Kunderův prospěch se dále vyjádřila řada spisovatelů, mj. jeho vrstevníci Ivan Klíma, Milan Uhde a Pavel Kohout.\n\nMiroslavu Dvořáčkovi byla v roce 2009 udělena Cena Václava Bendy.\n\n"}
{"id": "363261", "url": "https://cs.wikipedia.org/wiki?curid=363261", "title": "Roy D. Bridges", "text": "Roy D. Bridges\n\nRoy Dunbard Bridges, Jr. (* 19. července 1943 Atlanta, Georgia, USA) je americký kosmonaut, který absolvoval v roce 1985 let v raketoplánu Challenger a tím se stal 174. člověkem ve vesmíru. Byl také ředitelem Kennedyho vesmírného střediska a také Langley Research Center americké NASA.\n\nStal se vojákem z povolání. Vysokoškolské vzdělání získal na United States Air Force Academy a Purdue University, školy ukončil s doktorským titulem roku 2001. V týmu astronautů byl už od roku 1980, prodělal výcvik, v roce 1985 absolvoval i svůj let. Ještě příští rok se připravoval k misi STS-61-F, po havárii Challengeru však byl let zrušen.\n\nZnovu se vrátil k NASA v roce 1997, pracoval na mysu Canaveral jako ředitel Kennedyho kosmického střediska v letech 1997-2003. Získal hodnost generála. V roce 2003 letech odešel do Langley Research Center v Hamptonu ve Virginii. I zde byl ředitelem. Funkce se v roce 2005 vzdal a odešel do penze.\n\nV létě roku 1985 odstartoval z Floridy raketoplán Challenger ke svému osmému letu. Na palubě byla tato posádka: Charles Fullerton, plukovník Roy Bridges, Karl Henize, Franklin Musgrave, Anthony England, Loren Acton a John-David Bartoe. Sebou měli mj.Spacelab 2. I přes řadu technických problémů plán experimentů byl splněn a sedmidenní mise tak byla zakončena přistáním na základně Edwards v Kalifornii úspěšně. \n\n\n"}
{"id": "363273", "url": "https://cs.wikipedia.org/wiki?curid=363273", "title": "Británie v době protektorátu", "text": "Británie v době protektorátu\n\nProtektorát v Británii bylo období let 1653 až 1659, kdy byla Anglie (včetně Walesu) a později i Irsko a Skotsko řízeny lordem protektorem a tento těsný svazek nesl název Společenství Anglie, Skotska a Irska (anglicky \"Commonwealth of England, Scotland and Ireland\").\n\nPřed protektorátem byla Anglie (a později Skotsko a Irsko) řízena přímo parlamentem a to do té doby, než byla Anglie roku 1649 prohlášena republikou. V dubnu 1653 byl parlament (\"Rump Parliament\") rozpuštěn vojáky vedenými Oliverem Cromwellem z důvodu neefektivnosti jeho vládnutí a neochoty ukončit svou činnost. I když byli členové následujícího parlamentu (\"Barebones Parliament\") jmenováni Cromwellem a vedením armády, ukázala se jeho kontrola problematická a zasedal pouze krátce od července do prosince 1653.\n\nPo rozpuštění tohoto parlamentu navrhl John Lambert novou ústavu známou jako \"Instrument of Government\" založenou na požadavcích vznesených na Karla I. po jeho porážce v první občanské válce. To jmenovalo Cromwella celoživotním lordem protektorem. Bylo mu uděleno právo svolávat a rozpouštět parlament ale byl povinen většinu pro volbu státní rady. Jeho moc se také opírala o pokračující popularitu v armádě, kterou vybudoval v době občanské války. Cromwell složil přísahu jako lord protektor 15. prosince 1653.\n\nPrvní zasedání parlamentu v období protektorátu se konalo 3. září 1654 a po odsouhlasení některých opatření připravených Cromwellem začal pracovat na ústavních změnách. Cromwell, aby nemusel prosazovat změny v návrzích zákonů parlamentu, ho rozpustil 22. ledna 1655. Po vzpouře králových přívrženců vedených sirem Johnem Penruddockem, rozdělil Cromwell Anglii na vojenské okruhy řízené brigádními generály zodpovědnými pouze jemu. Těchto patnáct generálů a jejich zástupci bylo zodpovědných za bezpečnost území, které spravovali a vytvářeli Cromwellovi mocenské zázemí.\n\nGenerálové nejen veleli vojenským silám, ale zajišťovali také výběr daní a podporu pro vládní rozhodnutí v jednotlivých oblastech. Byli jmenováni i komisaři pro udržení mírového vývoje v zemi, kteří spolupracovali s jednotlivými generály. Funkce vojenských velitelů ale trvala méně než rok, protože převládlo mínění, že překračují své pravomoci. Jejich pozice byla ztížena i návrhem daňového zákona přijatého druhým protektorátním parlamentem, svolaným v září 1656, který nechtěl, aby se Anglie stala vojenským státem. Neschopnost Cromwella zajistit generálům podporu vyústila v jejich demisi.\n\nV té době Cromwell změnil i zahraniční politiku státu. První anglo-holandskou válku, která vypukla roku 1652, proti Republice spojených nizozemských provincií vyhrálo anglické vojsko vedené admirálem Robertem Blakem roku 1654. Cromwell si byl vědom přínosu židovské komunity pro ekonomický rozvoj nizozemských provincií, hlavního ekonomického soupeře Anglie. Vzhledem ke své toleranci vůči soukromému vlastnictví lidí, kteří neměli evangelické vyznání, podnítil, po 350 letech od té doby kdy je Eduard I. ze země vyhostil, návrat židů do Anglie, v přesvědčení, že pomohou oživit hospodářství země zničené občanskou válkou.\n\nCromwellovi byla roku 1657 nabídnuta parlamentem, jako součást navrhovaných ústavních změn, koruna. Po šesti týdnech váhání tuto nabídku, i s ohledem na to, že se podílel na zrušení monarchie, odmítl. Místo korunovace byl Cromwell znovu ustanoven ve Westminster Hall do funkce lorda protektora. Při tomto ceremoniálu seděl Cromwell na křesle krále Eduarda, které sem bylo pro tuto příležitost přemístěno z Westminsterského opatství.\n\nUdálost částečně připomínala korunovaci, protože byly použity některé symboly jako purpurový plášť, přísaha věrnosti a žezlo (ale ne koruna a královské jablko). Nejdůležitějším rozdílem bylo to, že úřad lorda protektora nebyl dědičný, i když Cromwell byl schopen jmenovat svého nástupce. Cromwellovy pravomoci byly uvedeny v dokumentu \"Humble Petition and Advice\" (druhá a poslední psaná verze anglické ústavy), který nahradil původní \"Instrument of Government\". Cromwell sám se snažil svou roli zmenšovat a označoval se za velitele a hlídače.\n\nPo jeho smrti v prosinci 1658 se stal lordem protektorem jeho třetí syn Richard. Ten ale nebyl schopen kontrolovat armádu a tak v květnu 1659 rezignoval. Po chaotickém obnovení republiky byla v květnu 1660, hlavně za iniciativy generála George Moncka, obnovena monarchie.\n\n"}
{"id": "363275", "url": "https://cs.wikipedia.org/wiki?curid=363275", "title": "Sbíhavost kol", "text": "Sbíhavost kol\n\nV automobilovém inženýrství se jako sbíhavost kol označuje symetrický úhel, který svírají podélné osy kol vozidla. Sbíhavost je jedním z parametrů geometrie nápravy a je důležitá pro kinematiku a chování vozu. To může být v kontrastu s řízením, které má antisymetrický úhel, tedy obě kola se natáčejí vpravo nebo vlevo, zhruba rovnoběžně. Kladná sbíhavost (někdy jen sbíhavost) znamená, že přední část kol směřuje k podélné ose vozidla. O zápornou sbíhavost (též rozbíhavost) jde v případě, že přední část kol směřuje od osy vozidla. Sbíhavost lze měřit v délkových jednotkách na přední straně pneumatiky nebo jako úhlovou odchylku.\n\nU vozidel s poháněnou zadní nápravou poskytuje zvětšená sbíhavost předních kol (tj. přední části předních kol jsou u sebe blíže než zadní části těchto kol) větší stabilitu při jízdě v přímém směru, a to na úkor určitého zhoršení odezvy na povely od řízení. Dochází též k poněkud většímu opotřebení dezénu pneumatik, protože se tyto odvalují mírně stranou. U vozů s pohonem přední nápravy je situace trochu složitější.\n\nSbíhavost je u sériových automobilů vždy nastavitelná, přestože záklon rejdového čepu a odklon kola často nastavitelné nejsou. Nastavování geometrie náprav, které obecně zahrnuje všechny tři parametry, tedy pak znamená jen nastavování sbíhavosti. Ve většině případů, i u vozidel s nastavitelným záklonem a odklonem, je potřeba nastavovat pouze sbíhavost.\n\nDůležitou věcí je, že správné nastavení sbíhavosti pro přímou jízdu vozidla nebude vhodné v zatáčce, protože vnitřní kolo musí zatáčet po menším poloměru než kolo vnější. Ke kompenzaci tohoto problému je mechanismus řízení typicky navrhován tak, že ve větší či menší míře odpovídá Ackermannově geometrii řízení, samozřejmě v úpravě pro konkrétní vozidlo.\n\nJe potřeba zmínit, že lidé, kteří se rozhodnou změnit statickou výšku vozidla (ať už nahoru nebo dolů), by měli také správně nastavit geometrii náprav. Častým omylem je, že odklon kola zvyšuje opotřebení pneumatik, ale ve skutečnosti je příspěvek odklonu k opotřebení pneumatiky viditelný až na konci života pneumatiky.\n\n\n"}
{"id": "363284", "url": "https://cs.wikipedia.org/wiki?curid=363284", "title": "Bráhmí", "text": "Bráhmí\n\nBráhmí je písmo používané v Indii nejméně od vlády krále Ašóky (273 až 232 př. n. l.), jehož nápisy jsou z větší části vytesány právě v bráhmí, z menší pak v písmu kháróšthí. Písmo se píše vodorovně zleva doprava. Předpokládá se, že bráhmí vzniklo ještě pár set let před Ašókou, ale písemné památky z této doby se nedochovaly. Z bráhmí se postupně vyvinula většina dnes používaných indických písem, s výjimkou písem založených na persko-arabské abecedě. Znalost samotného bráhmí postupně upadala, a když v polovině 14. století dillíský sultán objevil dva Ašókovy sloupy, nenašel mezi indickými učenci nikoho, kdo by dokázal nápisy na nich přečíst. Rozluštil ho znovu až v roce 1837 Angličan James Prinsep.\n\nAšókovy nápisy byly psány většinou středoindickými hovorovými dialekty, nazývanými prákrty. Písmo původně zachycovalo 32 souhlásek a 5 samohlásek Později bylo upraveno pro zápis sanskrtu přidáním znaků pro dvojhlásky „ai“ a „au“.\n\nVývoj od písma bráhmí k dnešním písmům postupoval ve dvou větvích, severoindické (kušánské bráhmí) a jihoindické. Jižní písma se začala oddělovat už v 5. století. Patří k nim i dnes již nepoužívané písmo grantha, které sloužilo na jihu především pro zápis sanskrtu. V jižní variantě se postupně většina tvarů zakulacuje, což je dobře vidět např. na dnešním telugském, kannadském nebo sinhálském písmu. Jakási patka, kterou se zakončuje v horní části většina telugských nebo kannadských písmen, přerostla v severní větvi do souvislé čáry, jako by všechna písmena byla zavěšena na jedné lince. Tak vypadá písmo dévanágarí i příbuzná písma gurmukhí a bengálské písmo.\n\nKód písma bráhmí podle normy ISO 15924 je Brah.\n\nSemitská (fénická nebo aramejská) teorie původu bráhmí se opírá o dostupná fakta. Podle ní nejstarší nápisy bráhmí vykazují nápadnou souběžnost s tehdejším aramejským písmem pro hlásky blízké v obou jazycích zejména pokud se zohlední odchylky způsobené změnou směru psaní – aramejsky se psalo zprava doleva. Např. \"g\" značí shodně Λ a \"t\" píší .\n\nBráhmí má řadu prvků rozšířenou oproti aramejské abecedě, protože musela postihovat více hlásek, např. aramejština nepodchycovala dentální závěrové, jako \"d\" z retroflexní souhlásky jako \"ḍ\", a v bráhmí jsou dentální a retroflexní souhlásky graficky velmi podobné, jako kdyby byly odvozené ze společného aramejského prototypu. Srovnatelný vývoj nastal později v tibetské abecedě. Aramejština neměla bráhmíské aspirované (přídechové) souhlásky \"kh\", \"th\" apod. A bráhmí nemá aramejské rázové souhlásky \"q, ṭ, ṣ\" a tyto znaky se objevují v bráhmí jako aspiranty : aramejské \"q\" v bráhmí jako \"kh\" aramejské \"ṭ\" (Θ) v brāhmī \"th\" (ʘ) apod. Právě tam, kde aramejština nemá rázovou souhlásku \"p,\" bráhmí má dvojí pro příslušné aspiranty: bráhmíské \"p\" a \"ph\" jsou velice podobné, jako by pocházely společně z aramejského \"p\". První písmeno obou abeced se také shoduje: \"a\" z bráhmí připomíná obrácené κ, vypadá úplně jako aramejské alef, které se podobá hebrejskému א. Tabulka porovnání bráhmí a fénické a aramejské abecedy:\n\n<nowiki>*</nowiki> Jak féničtina a aramejština, tak bráhmí měly tři slabikotvorné souhlásky, ale jejich vzájemná příslušnost není jasná.\n\nNeuvádí se tu šest souhlásek bráhmí: \"bh\", \"gh\", \"h\", \"j\", \"jh\", \"ny\". Některé z nich mohou být odvozené s nejasnou návazností: \"he\", \"heth,\" and \"ayin\". Bráhmínské \"ng\" bylo zavedeno dodatečně. Např. \"gh\" by se mohlo vyvozovat z \"heth\".\n"}
{"id": "363288", "url": "https://cs.wikipedia.org/wiki?curid=363288", "title": "Adolf Diekmann", "text": "Adolf Diekmann\n\nAdolf Rudolf Reinhold Diekmann (18. prosince 1914 – 29. června 1944) byl důstojník Waffen-SS v hodnosti SS-Sturmbannführer a válečný zločinec, který nesl hlavní podíl viny na vyhlazení francouzské vesnice Oradour-sur-Glane za druhé světové války.\n\nDiekmann působil před válkou u zpravodajského praporu (\"SS-Nachrichtensturmbann\"), který měla své hlavní stanoviště v Berlíně. Po německé invazi do Francie sloužil již u Waffen-SS. Zde byl však během bojů vážně zraněn (průstřel plíce) a po zotavení strávil téměř dva roky jako instruktor v \"SS-Junkerschule\" Bad Tölz.\n\nNa podzim roku 1943 se účastnil několika významných operací na východní frontě v Rusku. Zde bojoval po boku svého přítele SS-Sturmbannführera Helmuta Kämpfeho, kvůli kterému rozpoutá později neblaze proslulý masakr v Oradour-sur-Glane, při kterém vojáci pod jeho velením zavraždili 642 obyvatel vesnice.\n\nKdyž se o masakru dozvěděl velitel pluku SS-Obersturmbannführer Sylvester Stadler, zahájil proti Diekmannovi válečný soud. Ten však padl na frontě dřív, než stačil být odsouzen. Dne 29. června 1944 byl zasažen do hlavy šrapnelem a na následky zranění zemřel.\n\nPohřben je na německém vojenském hřbitově v La Cambe.\n\nData povýšení\n\n\nVýznamná vyznamenání\n\n\n"}
{"id": "363295", "url": "https://cs.wikipedia.org/wiki?curid=363295", "title": "Žďár (Velké Chvojno)", "text": "Žďár (Velké Chvojno)\n\nŽďár (něm. \"Saara\") je malá vesnice v okrese Ústí nad Labem, jedna ze šesti částí obce Velké Chvojno. Ves se rozkládá v nadmořské výšce kolem 400 m n. m., při sčítání lidu roku 2011 zde žilo ve 23 domech 55 obyvatel.\n\nPůvodem jde o slovanskou okrouhlou vesnici, založenou patrně na počátku 13. století. Ves je zmiňována v roce 1227 na soutoku potoků Kočičího (Klíšský z Libouchce) a Slepičího (Žďárský z Arnultovic), jako majetek kláštera svatého Jiří v Praze. V roce 1314 prodali Beneš a Václav z Vartenberka ves Žďár i ves Strážky Jindřichu z Pokratic. V roce 1367 ves výměnou panství obdržel rod Henslínů z Turgau. Panský dvůr byl vykoupen v roce 1401 a připojen k panství Všebořice, kde zůstal až do roku 1848. V roce 1623 byl Kölblům zkonfiskován majetek, ale záhy byl vrácen zpět Ester Kölblové. Za třicetileté války byla ves v roce 1634 zcela vypálena Míšňany a v roce 1599 zde řádil mor. Panský dvůr byl v roce 1794 prodán na části lidem ze vsi a okolí. Do poloviny dvacátého století bylo obyvatelstvo obce z drtivé většiny německé, po druhé světové válce však bylo vysídleno a obec se do značné míry vylidnila. V roce 1960 byla připojena osada Knínice a od 1. května 1976 byly obě připojeny pod obec Velké Chvojno. Obě osady se staly částí obce Libouchec. V roce 1998 se stala po osamostatnění obce Velké Chvojno její součástí.\n"}
{"id": "363302", "url": "https://cs.wikipedia.org/wiki?curid=363302", "title": "Roberto Saviano", "text": "Roberto Saviano\n\nRoberto Saviano (* 22. září 1979, Neapol, Itálie) je italský novinář a spisovatel.\n\nVe své tvorbě se soustřeďuje na tematiku organizace Camorra, což je zločinecká mafiánská struktura v oblasti Neapole. Proslulým se stal zejména svou knihou „Gomora“, za kterou mu vyhrožuje neapolská mafie smrtí. Spisovatel se proto rozhodl k odchodu z Itálie.\n\nNa motivy tohoto románu natočil italský režisér Matteo Garrone stejnojmenný film. \n\n\n"}
{"id": "363304", "url": "https://cs.wikipedia.org/wiki?curid=363304", "title": "Nathanael West", "text": "Nathanael West\n\nNathanael West (17. října 1903, New York, Spojené státy americké – 22. prosince 1940, El Centro, Kalifornie, Spojené státy americké) byl americký židovský spisovatel, dramatik a scenárista.\n\nNarodil se jako Nathan Weinstein v rodině židovského přistěhovalce z Litvy. Jeho otec Max Weinstein byl stavitelem v Kovně (dnes Kaunas). Po represích ruského cara Alexandra III. vůči židovským občanům se rozhodl vystěhovat do USA. Záhy se v New Yorku prosadil a stavěl mimo jiné bytové domy \"Arizona\", \"Colorado\" a \"Hudson\" v blízkosti Central Parku. V roce 1902 se oženil s krajankou Annou Leizerow – Wallenstein (údajně potomkem rodu Valdštejnů).\n\nNeměl úspěchy ani ve škole ani ve sportu, kde se snažil prosadit a za své pokusy v baseballu získal pouze posměšnou přezdívku Borec (Pep). Nakonec se uchýlil k satiře a karikaturám, čímž ke svému údivu získal konečně v kolektivu uznání (v časopisu \"The Paradoxian\" letního mládežnického tábora).\n\nStudoval na Brown University v Providence, Rhode Island. Dobře finančně zajištěn se věnoval především bohémskému životu a zesměšňoval americký sen svých rodičů. Dokončení studia bylo pro jeho rodiče velkým zadostiučiněním, Nathan ale odmítl možnost komerční kariéry a chtěl se věnovat literatuře, ovlivněn osobnostmi jako: Fjodor Michajlovič Dostojevskij, James Joyce, Gertrude Stein, Djuna Barnes, Ernest Hemingway, Francis Scott Fitzgerald a Sherwood Anderson. Aby vyjádřil svůj rozchod s rodinou a s tradičním americkým snem, nechal si dne 16. srpna 1926 soudně změnit jméno na Nathanael West.\n\nKrátce nato odcestoval do Paříže, kde strávil tři měsíce. Během této doby se krátce setkal s Ernestem Hemingwayem a Henry Millerem, obecně ale žil v americké enklávě a poznával “Paříž bez Pařížanů”.\n\nPo návratu do New Yorku v lednu 1927 žil v prostředí levicově orientovaných intelektuálů v Greenwich Village. Stal se přispěvatelem a redaktorem satirického časopisu \"Americana\", kam přispívali autoři jako: George Grosz, Edward Estlin Cummings, Gilbert Seldes a James Thurber. Spolu s Williamem Carlosem Williamsem vydávali experimentální časopis \"Contact\".\n\nVe třicátých letech začal West pracovat jako scenárista v Hollywoodu. Z tohoto prostředí čerpal pro svou knihu \"Den kobylek\" (\"The Day of the Locust\", 1939), kterou o mnoho let později zfilmoval režisér John Schlesinger.\n\nWest spolu se svou ženou Eileen McKenney zahynuli dne 22. prosince 1940 při automobilové nehodě, když spěchali z Mexika zpět do Hollywoodu na pohřeb svého přítele Francise Scotta Fitzgeralda, který zemřel o den dříve.\n\n\n\n\n\n\n\nNovela \"Den kobylek\" byla v roce 1975 zfilmována americkým režisérem Johnem Schlesingerem s Donaldem Sutherlandem v hlavní roli.\n\n\n"}
{"id": "363306", "url": "https://cs.wikipedia.org/wiki?curid=363306", "title": "Gigapxl Project", "text": "Gigapxl Project\n\nGigapxl Project je projekt, ve kterém je užíváno technik ultra vysokého rozlišení v oblasti velkoformátové fotografie, který začal na konci roku 2000 na popud fyzika na penzi Grahama Flinta.\n\nPomocí důkladné analýzy všech aspektů, které ovlivňují proces fotografování od snímání po tisk obrazu, byl vyvinut speciální fotoaparát a související postupy. S jejich použitím se podařilo dosáhnout čtyřgigapixelového (4000 megapixelů) rozlišení po naskenování negativu o rozměrech cca 23×46 cm. Výsledná fotografie byla poté vytištěna na 244×488cm velký čtyřsložkový panel.\n\nVyužitím tohoto technického zařízení v krajinné fotografii usiluje tým o nasnímání Ameriky v ultra vysokém rozlišení. Tento projekt pojmenovali Portrait of America. Google začal v srpnu roku 2007 zařazovat fotografie tohoto projektu do svého 3D virtuálního prostředí Google Earth.\n\n\n"}
{"id": "363308", "url": "https://cs.wikipedia.org/wiki?curid=363308", "title": "Sanaag", "text": "Sanaag\n\nSanaag je region v severním Somálsku. Zároveň si na území Sanaagu činí nároky autonomní Somaliland, Puntland a Maakhir. Býval to největší region Britského Somalilandu. Hlavní město je Erigavo (Ceerigaabo). Sanaag má dlouhé pobřeží podél zálivu Aden a je ohraničený na somálskými regiony Woqooyi Galbeed, Togdheer, Sool a Bari.\n\nNejdůležitějšími městy jsou Erigavo, Badhan, Las Khorey, Dhahar, Ceel Afweyn, Huluul, Fadhi-gaab Hadaaftimo, Mindigale, Xingalool, Yubbe City, Buraan, Damala Xagare, Maydh, Ceelbuh, Gar Adag, Hadaaftimo, Kaladhacda, Laas-doomaare a Awrboogays.\n\nSucha v regionu na počátku 21. století způsobila 80% nebo vyšší ztrátu stavů dobytka, i když dvě dobré deštivé sezony v letech 2004-2005 pomohly oblast obnovit. Během více než 15leté analýzy, od 1988-2003, došlo k 52% úbytku lesů, 40% úbytek pastvin a 370% nárůstu holé země. Půdní eroze způsobená počasím a lidskou činností a kácení lesů za účelem výroby dřevěného uhlí a používání pohonných hmot jsou problémy vedoucí k poškozování zdejšího životního prostředí.\n\nNa území Sanaagu si činí nároky dvě mezinárodně neuznané republiky, Somaliland a Puntland, stejně tak je dle přechodné federální vlády součástí Somálské republiky. Spor vznikl v roce 1998, kdy Puntland prohlásil Sanaag za své území a začlenil ho do své administrativní struktury. Do té doby bylo od roku 1991 toto území nárokováno Somalilandem. Vzhledem k velkému zastoupení klanu Daron, v roce 2003 vstoupili na území regionu ozbrojené jednotky Puntlandu a zabraly ho. Boje mezi těmito dvěma silami vedly ke ztrátám na životech a zajímání vězňů, kteří byli později vyměněni. V souvislosti s tím se Puntland v roce 2005 snažil prodat těžební práva zahraničním investorům na územích Soolu a Sanaagu.\n\nSpor s federální vládou (TFG) vchází z pasáže nové charty z listopadu 2004. Nicméně toto téma se stalo závažným až s vojenskými úspěchy vlády v 2006-2007 v Somálsku. Tvrzení o suverenitě federální vlády vyvolalo v Somalilandu nepokoje, a to jak pro a proti sloučení s jihem.\n\nV roce 2007 byl na území Sanaagu vyhlášen stát Maakhir, považující se za nezávislý na Somalilandu i Puntlandu.\n\nPodle federální vlády Somálska před rokem 1991 se Sanaag dělil do 5 okresů:\nDělení dle Puntlandu se Sanaag dělí do 10 okresů s Badhanem jako hlavním městem.\nSpráva Somalilandu v roce 2002 rozdělila Sanaag na 10 okresů, hodnocené navíc stupnicí od A po D. Okresy s hodnocením D byly omezeny z důvodu jejich neuzavřených hranic. Z toho důvodu jejich okresní rady nesmí být zvoleny v prvních místních volbách.\n"}
{"id": "363309", "url": "https://cs.wikipedia.org/wiki?curid=363309", "title": "David Levy", "text": "David Levy\n\nDavid Levy (hebrejsky: דוד לוי, někdy psáno David Levi; 21. prosince 1937) je izraelský politik za stranu Likud. V minulosti zastával řadu ministerských funkcí, z nichž mezi významné patří post ministra zahraničí.\n\nLevi se narodil v Maroku a aliju do Izraele uskutečnil roku 1957. Původním povoláním stavební dělník měl svým původem a povoláním výhodu, když jako zástupce pracujících v Bejt Še'anu a odborový aktivista začal kampaň za členství v odborové federaci Histadrut, které tehdy dominovali příslušníci tehdejší vládnoucí strany Mapaj. Později Levy vedl v Histadrutu opozici, tzv. „bílo-modrou frakci.“ Před rokem 1969 byl starostou Bejt Šeanu.\n\nV letech 1969 až 2006 byl členem Knesetu a je členem strany Likud.\n\nDo roku 1973 byl Likud aliancí Cherutu a středových liberálních stran, známý jako Gachal. Do té doby se nikdy aktivně nepodílel na vládnutí a byl vždy slabou opozicí. Byl jedním z prvních mladých členů strany z dělnické třídy s orientálním (mizrachi) původem. Do té doby Cherutu a liberálům dominovali intelektuálové, obchodníci, zemědělci, či právníci ze středních a vyšších středních tříd.\n\nLevyho vzestup korespondoval s vlnou vzestupu izraelských mizrachi. Ve volbách do Knesetu roku 1977, které změnily třicetiletou dominanci levicových stran, se stal jedním z nejhlasitějších bojovníků Likudu, jenž vedl Menachem Begin. Dokázal dovést k hlasovacím urnám stovky tisíc mizrachi voličů a přesvědčit je, aby hlasovali pro Begina, jehož populistická kampaň na ně, po třech desetiletích téměř absolutně aškenázské hegemonie Mapaje, silně zapůsobila.\n\nLevyho působení a opouštění vlád a koalic (vedených Likudem i Stranou práce) je značně složitá historie. Tato skutečnost spolu s jeho špatnou angličtinou z něj udělala cíl mnoha populárních vtipů. V prvních dvou Beginových vládách v letech 1977 až 1981 zastával post ministra absorpce imigrantů. V té době byla nejpodstatnějším úkolem kampaň za osvobození sovětských Židů, kteří nesměli opustit Sovětský svaz a kontroverze ohledně etiopských Židů (zvaných \"Beta Jisra'e\"l), kteří stále nebyli vrchním rabinátem uznáni za Židy. V druhém případě nebyl Levy tak aktivní jako ministr obrany Ezer Weizman. Jeho funkční období je považováno za ničím pozoruhodné.\n\nDaleko důležitější vládní post Levy získal poté, co při formování Beginovy pravicové vlády odstoupilo Demokratické hnutí za změnu (Daš). 15. ledna 1979 byl jmenován ministrem bydlení a výstavby a tuto funkci zastával až do roku 1990. Jeho působení je označováno jako kontroverzní kvůli jeho opakovaným ústupkům osadníků.\n\nSlužby, které Levy ze svého postu osadníkům udělal, pomohly k velkému rozmachu stavebnictví na Západním břehu. Mezi pozitiva jeho funkčního období patří fakt, že za třináct let působení ve funkci učinil bydlení více dostupné (vysoká inflace v roce 1984 vytvořila krizi v nemovitostech a nájmy prudce poklesly podobně jako izraelský šekel). Zatímco jeho protivníci v Likudu, jako ministr obrany Ariel Šaron nebo ministr zdravotnictví Ehud Olmert, byli zasaženi skandály kvůli zneužití svého postavení a padlo mnoho ministrů financí, Levy zůstal i nadále bez problémů v čele ministerstva bydlení a výstavby. Během vlád Begina, Jicchaka Šamira a Šimona Perese zůstala jeho pozice neotřesitelná. V 90. letech zastával třikrát post ministra zahraničních věcí.\n\n"}
{"id": "363313", "url": "https://cs.wikipedia.org/wiki?curid=363313", "title": "Nimpšov", "text": "Nimpšov\n\nObec Nimpšov se nachází v okrese Třebíč v kraji Vysočina. Žije zde obyvatel.\n\nDne 25. dubna 2018 bylo schváleno usnesením výboru pro vědu, vzdělání, kulturu, mládež a tělovýchovu udělení znaku a vlajky obce. Znak je horizontálně rozdělený se stříbrnou horní polovinou a červenou spodní, zobrazuje černého jednorožce v horním stříbrném poli a z dolního okraje znaku vyrůstá obilný snop, což odkazuje na historickou pečeť obce. Erb vychází z původního rodového erbu rodu Niptschů, který vlastnil původní panství Nové Syrovice.\n\nPrvní písemná zmínka o obci je z roku 1785, kdy poblíž opuštěného panského dvora u Nových Syrovic založil hrabě František Julius von Nimptsch vesnici Nimptschdorf, později počeštěnou na Nimpšov.\n\n\n\n"}
{"id": "363316", "url": "https://cs.wikipedia.org/wiki?curid=363316", "title": "Teologie těla", "text": "Teologie těla\n\nTeologie těla je knižně vydaný soubor katechezí papeže Jana Pavla II. z generálních audiencí z let 1979–1984. Jejím námětem je teologický význam lidského těla, sexualita, manželství a odpovědné rodičovství. Rozvíjí tak dále myšlenky obsažené v encyklice \"Humanae vitae\" papeže Pavla VI.\nTeologie těla je považována za jedno z nejzásadnějších teologických děl Jana Pavla II. Jeho životopisec George Weigel ji nazval „teologickou časovanou bombou“ a „jednou z nejsmělejších rekonfigurací katolické teologie posledních století“.\n\nJelikož samotné dílo Jana Pavla II. je poměrně obtížné na pochopení, existují také knihy, které mají její obsah zjednodušit, zprostředkovat široké veřejnosti a poskytnout stručný úvod do problematiky. Jednou z nejuznávanějších, která rovněž vyšla česky, je Westova \"Teologie těla pro začátečníky\".\n\nČesky kniha vyšla třikrát v letech 2005–2006, s podporou Sekce pro mládež České biskupské konference ji vydalo nakladatelství Paulínky (potřetí v rozšířeném vydání, které je dále popisováno). Hlavním překladatelem byl Josef Koláček, na překladu se však podílela celá řada dalších teologů. Celkovou obsahovou a terminologickou korekturu provedl Karel Skočovský, který též připojil stručný úvod do knihy a její organizace. Krátký úvod ke knize sepsal i kardinál Špidlík.\n\n\n"}
{"id": "363317", "url": "https://cs.wikipedia.org/wiki?curid=363317", "title": "André Leroi-Gourhan", "text": "André Leroi-Gourhan\n\nAndré Leroi-Gourhan (25. srpna 1911, Paříž – 19. února 1986 tamtéž) byl francouzský antropolog, archeolog a historik, který se zabýval zejména pravěkými technikami a uměním. Spojoval vědeckou přesnost s živým slohem a nebál se ani filosofických zobecnění.\n\nUž jako chlapec se nadchnul pro archeologii a antropologii, studoval nejprve orientální jazyky u Marcela Graneta, roku 1931 promoval z ruštiny a o rok později z japonštiny. Od roku 1933 se podílel na přeměně etnografického muzea (Trocadéro) v moderní Muzeum člověka (Musée de l'Homme) a pracoval také v Britském muzeu v Londýně. Roku 1937 byl vyslán na dlouhodobou expedici do Japonska, kde nasbíral materiál pro svou disertační práci pod vedením Marcela Mausse „Archeologie severního Pacifiku“, kterou roku 1939 obhájil. V letech 1940-1944 byl konzervátorem v \"Musée Guimet\" a opatroval sochařské poklady z Louvru, ukryté na zámku Valencay. Podílel se na francouzském hnutí odporu, za což byl roku 1945 vyznamenán Válečným křížem a křížem Čestné legie. Od roku 1946 byl zástupcem ředitele v \"Musée de l´Homme\".\n\nRoku 1954 obhájil druhý doktorát z fyzické antropologie o mechanické rovnováze lebky u pozemských obratlovců, roku 1956 byl jmenován profesorem obecné archeologie a prehistorie na Sorbonně, roku 1968 byl zvolen na stolici prehistorie v College de France a také členem Institut de France. Roku 1973 byl vyznamenán zlatou medailí CNRS.\n\nLeroi-Gourhan se věnoval archeologii prehistorických sídlišť a jeskynních maleb, pro mimořádně dobře zachované naleziště středního paleolitu v Pincevent, asi 70 km jihovýchodně od Paříže, vypracoval novou metodu prostorové rekonstrukce a přispěl k rozvoji archeologických metod vůbec. Věnoval se také studiu jeskynních maleb a ukázal, že nemají magicky účelovou povahu, ale například symbolicky zobrazují vztahy mezi muži a ženami.\n\nDalší významnou oblastí jeho práce bylo studium pravěkých technik a Leroi-Gourhan je považován za zakladatele antropologie techniky. Zabýval se otázkami metody, kladl důraz na společenské souvislosti a zavedl obecnou klasifikaci řemeslných technik, v níž je místo i pro estetickou stránku výrobků i nástrojů. Na jeho dílo navázalo množství přímých i nepřímých žáků, kteří pak rozvíjeli také metody experimentální archeologie.\n\n\n"}
{"id": "363319", "url": "https://cs.wikipedia.org/wiki?curid=363319", "title": "Sikorsky Aircraft Corporation", "text": "Sikorsky Aircraft Corporation\n\nSikorsky Aircraft Corporation je americký výrobce letecké techniky, kterou roku 1925 založil Igor Sikorskij. Dříve byla firma vlastněná společností United Technologies Corporation. V listopadu 2015 byla společnost prodána firmě Lockheed Martin.\n\n\n"}
{"id": "363320", "url": "https://cs.wikipedia.org/wiki?curid=363320", "title": "Pořád to platí 1968 – 1989", "text": "Pořád to platí 1968 – 1989\n\nPořád to platí 1968 – 1989 je albový kompilační komplet šesti CD Michala Prokopa a Framus 5, který vyšel 15. června 2008 ve vydavatelství Supraphon. K některým albům byly přidány také bonusy v podobě nahrávek z doby vzniku alba, které se ale na původní LP nedostaly.\n\n"}
{"id": "363324", "url": "https://cs.wikipedia.org/wiki?curid=363324", "title": "Sikorsky S-92", "text": "Sikorsky S-92\n\nSikorsky S-92 je dvoumotorový vrtulník střední nosnosti společnosti Sikorsky Aircraft Corporation. Jedná se o zvětšený model Sikorsky S-70. Je dostupný v mnoha provedeních, např. pro přepravu VIP nebo záchranářské. \n\nPrvní let S-92 uskutečnil v prosinci 1992 v Palm Beach. \nVojenská verze H-92 Superhawk je dostupná jako 22 místný transportér. H-92 objednaly Kanadské ozbrojené síly v roce 2004 jako CH-148 Cyclone.\n\n\n"}
{"id": "363328", "url": "https://cs.wikipedia.org/wiki?curid=363328", "title": "Igor Andrejev", "text": "Igor Andrejev\n\nIgor Valerjevič Andrejev (\"rusky: Игорь Валерьевич Андреев,\" * 14. červenec 1983, Moskva, Sovětský svaz, dnes Ruská federace) je současný ruský profesionální tenista.Během své kariéry zatím vyhrál 3 turnaje ATP World Tour ve dvouhře a 1 turnaj ve čtyřhře.\n\nIgor Andrejev se zúčastnil 12 zápasů v Davisově poháru za tým Ruska s bilancí 10-7 ve dvouhře a 3-4 ve čtyřhře.\n\n\n"}
{"id": "363329", "url": "https://cs.wikipedia.org/wiki?curid=363329", "title": "Jeskynní malířství", "text": "Jeskynní malířství\n\nJeskynní malířství je souhrnné označení pro prehistorické malby, jež se zachovaly na stěnách a stropech jeskyní v různých částech světa.\n\nPřestože není jasná původní funkce jeskynních maleb, jsou ve své vrcholné podobě i pro dnešního diváka vnímány jako výtvarné projevy vysoké estetické hodnoty tvořící první významnou kapitolu dějin umění. Jeskynní malby, jeden z prvků paleolitického umění, bývají dávány do souvislosti s různými rituály či náboženstvím. Některé kresby snad mohly mít i astronomický význam. Umění, které vznikalo v období paleolitu, je tak spjaté především s paleolitickým člověkem, který byl lovec - sběrač. Nejčastějšími náměty jeskynních maleb pak byly převážně zvířecí motivy. Příklady znázorňovaných zvířat se tak často stávali koně, bizoni, mamuti či sobi. Nejznámější jeskynní malby objevené ve Španělsku a ve Francii bývají datovány do magdalénienu (přibližně 17 až 11 tisíc let BP). Podle novějších výzkumů pochází některé významné malby již z období aurignacien (38–28 tisíc let). V Asii je nejstarší figurální malba zhruba 44 tisíc let stará. Autory nejstarších maleb v Evropě byli, podle některých teorií, pravděpodobně neandrtálci, přičemž malby mohou být starší než 64 tisíc let. Toto umění se pak zcela vyvíjí s rozvojem Homo sapiens v mladším paleolitu.\n\nPrvní náznaky paleolitického umění se objevovaly od 30. let 19. st. v jeskyni Le Saléve nebo Le Chaffaud. V tomto případě se jednalo o znázornění laní či sobů v kostech nebo paroží. Také se objevily rytiny v jeskyni La Mouthe nebo malby ve Font de Gaume. Nejznámější jsou tak mladopaleolitické jeskynní malby v Evropě a neolitické v Africe. \n\nNejvětším nalezištěm jeskynních maleb je Francie a severní Španělsko, kde je známo několik set jeskyní. Nejstarší nálezy jsou zřejmě zde (Chauvetova jeskyně). Další hojné nálezy jsou v jižním Německu a na Moravě, kde se však zachovaly jen plastiky.\nDalší nálezy jsou v Anglii, Německu, Finsku, Bulharsku aj.\n\nV jižní Africe se nalezly skalní a jeskynní malby domorodých Sanů (křováků), jejichž stáří je těžko určit, které se však paleolitickým malbám velmi podobají (Cederberg, Murewa aj.)\n\n\nV pravěkém umění se rozlišují dva vývojové cykly, které jsou spjaté s paleolitickým uměním. Jedná se o périgordskou a magdalénskou školu. Périgordská škola (30 000 – 13 500 př. n. l.) charakterizuje výtvory v jeskyni Lascaux (13500 př. n. l.), na kterých se objevují zpravidla býci. Ke vzniku těchto maleb se využívala tzv. kroucená perspektiva, kdy byla zvířata vyobrazena z profilu, ale rohy byly znázorněny čelně. Mimo to byla zaznamenána i malba pomocí otisků rukou, tečkovaných čar a stříkané malby. Stříkaná malba je charakteristická tím, že místo, kde byla přitisknuta ruka, zůstalo bílé a okolní plocha byla nabarvená. Oproti tomu magdalénská škola (přibližně 17 000 – 11 000 př. n. l.) dávala přednost jednodušším kresebným liniím a větší přesnosti. Na vyobrazeních je patrné využívání barev a znázornění zvířat stojících čelem k sobě. Takovéto vyobrazení lze spatřit např. v jeskyni Altamira, Rouffignac či Les Combarelles. \n\nJeskynní malby se vyskytují často v jeskyních špatně přístupných a bez denního světla, zpravidla beze stop osídlení. Někde jsou stěny očazené od loučí nebo pochodní a někde je třeba předpokládat použití lešení. Použité barvy jsou hlavně hlinky (různé odstíny okru) a dřevěné uhlí. Obrysy jsou někdy vyryté do skály. Tématem jsou v Evropě převážně zvířata, koně, bizoni, lvi, losi atd., v Africe jsou častější stylizované postavy lovců, a kromě toho geometrické útvary a otisky rukou. \n\nSmysl jeskynních maleb není jasný. Jeskynní umění mohlo pro pravěkou společnost představovat jakýsi druh lovecké magie. Lidé se díky němu cítili silnější a sebevědomější, a to hlavně při výpravách na lov. Jedna z teorií říká, že pokaždé, když se připravovali na další lov, namalovali nové vyobrazení. Měli pocit, že tato magie nabude většího účinku, pokud se bude obraz přibližovat živému vzoru. Ale o tom, proč tyto malby vznikaly, se neustále spekuluje. Mohlo by se např. jednat o nějaké rituální vyobrazení či šamanismus. \n\nProti původní hypotéze Henri Breuila, že namalovaná zvířata měla magicky podporovat úspěšné lovce, mluví fakt, že na malbách jsou často dravci a zvířata, která se nelovila. David Lewis-Williams v dokumentu BBC One, \"Jak umění utvářelo svět\", navrhuje odlišnou teorii. Podle rozhovorů Wilhelma Bleeka z 19. století s Křováky, má trans velkou úlohu v jejich životě. Jeskynní malby nezobrazovaly reálný svět, ale vidění pravěkých lidí v transu, kterého dosahovali nějakým rituálem nebo senzorickou deprivací, způsobenou delším pobytem ve tmě hluboké jeskyně. Tyto vidiny měly velký citový význam pro člověka, proto byly malovány na zdi. Tuto teorii potvrzuje fakt, že mnoho maleb zobrazuje fantaskní bytosti a tečky velmi podobně v jeskyních po celém světě. Tyto tečky často překrývají celé vyobrazení nebo se vyskytují samostatně a mají pravděpodobně původ v senzorické deprivaci nebo transu.\n\nProti tomu ovšem svědčí fakt, že některé z nich vyžadovaly spolupráci mnoha lidí (lešení, osvětlení). Pravděpodobně tedy měly jeskynní malby význam v širším smyslu náboženský, i když je dnes nedovedeme blíže interpretovat. Nové výzkumy naznačují, že odpovídají používání drog. Negativní otisky rukou se zdají býti (podle tvaru ruky) převážně ženské. U maleb s vyobrazenýma rukama se mj. hovoří o možné formě znakové řeči, jelikož se na těchto malbách objevují i ruce s chybějícími či pokrčenými prsty. Pravděpodobněji se však bude jednat o rituální amputace. V neposlední řadě pak existuje i teorie, že se jedná o jakousi značku, která říká, že zde tito lidé byli. \n\n\n\n"}
{"id": "363342", "url": "https://cs.wikipedia.org/wiki?curid=363342", "title": "Antonio José González Zumárraga", "text": "Antonio José González Zumárraga\n\nAntonio José kardinál González Zumárraga (18. března 1925 Pujilí – 13. října 2008 Quito) byl ekvádorský katolický duchovní a církevní právník, pomocný biskup diecéze Quito (1969-1978), 2. biskup Machaly (1978-1980), arcibiskup koadjutor Quita (1980-1985) a 10. arcibiskup Quita (1985-2003).\n\n"}
{"id": "363362", "url": "https://cs.wikipedia.org/wiki?curid=363362", "title": "Citroën C3", "text": "Citroën C3\n\nCitroën C3 je osobní automobil vyráběný koncernem PSA od roku 2002, kdy nahradil předchozí model Saxo. V roce 2005 prošel faceliftem. Sesterským modelem je model C2, tedy je to spíše třídveřová verze \"cé trojky\", ale jediné, co mají na první pohled společné, jsou podvozek a palubní deska, jinak jsou tyto dva modely od sebe úplně designově odlišeny.\nV rámci faceliftu z roku 2005 byly provedeny drobné změny karoserie, interiér doznal změn v oblasti přístrojové desky, středové konzole a nových materiálů.\n\nStandardní výbava zahrnuje čelní airbagy řidiče a spolujezdce, posilovač řízení s variabilním účinkem, centrální zamykání, výškově a podélně nastavitelný volant a elektricky ovládaná okna předních dveří.\n\n\n\n\n\n\nModely C3 jsou nabízeny s pětirychlostní manuální převodovkou. Navíc je nabízena i verze na zemní plyn respektive dvoupalivový mód (benzin – zemní plyn).\n\n"}
{"id": "363368", "url": "https://cs.wikipedia.org/wiki?curid=363368", "title": "Alžběta Vilemína Württemberská", "text": "Alžběta Vilemína Württemberská\n\nAlžběta Vilemína Luisa Württemberská (21. dubna 1767 Trzebiatów – 18. února 1790 Vídeň) byla württemberská princezna a první manželka pozdějšího císaře Františka II.\n\nNarodila se v Trzebiatówě ( Treptow an der Rega), tehdy součást Braniborského markrabství z manželství vévody Fridricha Evžena (1732–1797) s Bedřiškou Braniborsko-Schwedtskou (1736–1798) a byla už osmým narozeným dítětem z dvanácti.\n\nSourozenci: württemberský král Fridrich Vilém (1754–1816), Ludvík Fridrich (1756–1817), Evžen Fridrich (1758–1822), ruská carevna Marie Fjodorovna (původním jménem Žofie Dorota, 1759–1828), Vilém Fridrich (1761–1830), Bedřiška Alžběta (1765–1785), Alexandr Fridrich (1771–1833) a Jindřich Karel (1772–1838).\n\nV patnácti letech přišla z podnětu císaře Josefa II. do Vídně, kde byla v salesiánském klášteře v katolické víře vychována, aby se mohla stát manželkou Josefova synovce Františka. Svatba se konala 6. ledna 1788 ve Vídni. O rok později Alžběta otěhotněla, ale její zdraví se povážlivě zhoršilo. Poté, co spatřila 15. února 1790 císaře Josefa po posledním pomazání na smrtelné posteli, omdlela a o dva dny později, 17. února roku 1790 pak na svět přivedla dceru Luisu Alžbětu. Porod byl dlouhý a těžký a k vybavení dítěte nakonec lékaři museli použít kleští; holčička se narodila silně poškozená a v roce a půl věku zemřela. Alžběta sama zemřela den po porodu na nezvládnutelné poporodní krvácení. Pohřbena byla v kapucínské kryptě ve Vídni.\n\nAlžběta měla se stárnoucím císařem Josefem velmi vřelý vztah a stala se mu potěchou v jeho posledních dnech. Když však zemřela, císař ztratil i tu poslední chuť žít a skonal pouhé dva dny po ní. Její manžel, pozdější císař František II., se půl roku po její smrti znovu oženil.\n\n\n"}
{"id": "363372", "url": "https://cs.wikipedia.org/wiki?curid=363372", "title": "Bedřiška Alžběta Württemberská", "text": "Bedřiška Alžběta Württemberská\n\nBedřiška Alžběta Württemberská (27. července 1765 Treptow – 24. listopadu 1785 Vídeň) byla württemberskou princeznou a manželkou pozdějšího oldenburského velkovévody Petra I..\n\nNarodila se z manželství vévody Fridricha Evžena (1732 – 1797) s Bedřiškou Braniborsko-Schwedtskou (1736 - 1798) a byla sedmým z dvanácti dětí narozených v tomto manželství.\n\nSourozenci: württemberský král Fridrich Vilém (1754 – 1816), Ludvík Fridrich (1756 – 1817), Evžen Fridrich (1758 – 1822), ruská carevna Marie Fjodorovna vl. jménem Sofie Dorota (1759 – 1828), Vilém Fridrich (1761 – 1830), Alžběta Vilemína (1767 – 1790), Alexandr Fridrich (1771 – 1833) a Jindřich Karel (1772 – 1838).\n\n6. června 1781 se provdala za pozdějšího oldemburského velkovévodu Petra I., kterému porodila dva syny. Po porodu druhého z nich zemřela. Její manžel se už neoženil.\n\n"}
{"id": "363375", "url": "https://cs.wikipedia.org/wiki?curid=363375", "title": "Vincentius", "text": "Vincentius\n\nVincentius (okolo 1130 - 1167), také \"Vincencius\", český kronikář, notář, kaplan a kanovník kostela sv. Víta na Pražském hradě, jeden z pokračovatelů Kosmových.\n\nJeho původ není znám, ale podle zápisků v jeho kronice lze usuzovat, že byl českého původu. Často byl vysílán biskupem Danielem do Itálie, aby zde nakupoval různé písemnosti. Díky těmto cestám procestoval její velkou část. \nRoku 1158 se zúčastnil s králem Vladislavem II. vojenského tažení do severní Itálie, který zde podpořil císaře Fridricha Barbarossu. Po skončení vojenského tažení zůstal s biskupem Danielem na dvoře císaře a vykonával různé diplomatické úkoly a cesty. Nějaký čas pobýval také v Uhrách, kam byl vyslán císařem.\n\nJe autorem kroniky Letopis Vincenciův, která zahrnuje období let 1140-1167. Začíná smrtí Soběslava I. a pokračuje II. křížovou výpravou, které se zúčastnil i Vladislav II. Zmiňuje se také o olomouckém biskupovi Jindřichovi Zdíkovi a jeho činech. Letopis je dopsán roku 1167 a končí uprostřed věty. Jeho pokračovatelem se stal kronikář Jarloch, který navázal na jeho dílo přesně tam, kde Vincencius skončil, tedy rokem 1167.\n\n"}
{"id": "363378", "url": "https://cs.wikipedia.org/wiki?curid=363378", "title": "Tom (přítok Zeji)", "text": "Tom (přítok Zeji)\n\nTom ( ) je řeka ve Amurské oblasti v Rusku. Je 433 km dlouhá. Na horním toku se řeka nazývá Tomská Rossošina ( ). Povodí má rozlohu 16 000 km².\n\nPramení na svazích horského hřbetu Turana. Teče přes Zejsko-burejské rovině. Ústí zleva do Zeji (povodí Amuru).\n\nZdrojem vody jsou převážně dešťové srážky. Průměrný roční průtok vody poblíž ústí činí 103 m³/s. Zamrzá v říjnu až v první polovině listopadu a rozmrzá ve druhé polovině dubna až na začátku května. Od května do října dosahuje nejvyšších vodních stavů.\n\nNa řece leží město Belogorsk.\n"}
{"id": "363384", "url": "https://cs.wikipedia.org/wiki?curid=363384", "title": "Ministerstvo závislých držav", "text": "Ministerstvo závislých držav\n\nMinisterstvo závislých držav (, mandžusky \"Tulergi golo be darasa jurgan\", mongolsky \"γadaγdu mongγul un törü-ji jasaqu jabudal-un jamun\") byl správní úřad Čchingů. Jeho úředníci byli rekrutováni z Osmi korouhví. Přímým nástupcem ministerstva je tchajwanský Výbor pro mongolské a tibetské záležitosti.\n\nÚkolem Ministerstva závislých držav bylo spravovat záležitosti mongolských a později i tibetských území, které Čchingové obsadili. S pokračujícím růstem Čchingské říše Ministerstvo závislých držav započalo spravovat i záležitosti čínského Turkestánu a dohlížet na vztahy s Ruskou říší podle Něrčinské smlouvy a Kjachtské smlouvy.\n\nDo působnosti Ministerstva závislých držav nespadalo přijímání poselstev s tributem ze sousedních zemí (jako např. Korea či Vietnam) a zemí zámořských – to byl úkol ministerstva rituálů.\n\nMinisterstvo závislých držav založil v roce 1638 Chung Tchaj-ťi (\"Abachaj\"), první císař dynastie Čching, a to tehdy jako tzv. Mongolský jamen (Mandžuové si nejprve podřídili sousední mongolské kmeny, aby si uvolnili cestu k dobytí Číny v roce 1644).\n\n"}
{"id": "363385", "url": "https://cs.wikipedia.org/wiki?curid=363385", "title": "Zuikaku", "text": "Zuikaku\n\nZuikaku (: „Šťastný jeřáb“) byla druhou letadlovou lodí třídy \"Šókaku\" japonského císařského námořnictva a zároveň poslední předválečnou japonskou letadlovou lodí. Zúčastnila se útoku na Pearl Harbor a spolu se svojí sestrou \"Šókaku\" prošla většinou hlavních bitev v Tichém a Indickém oceánu. Kvůli velkým leteckým ztrátám v bitvě v Korálovém moři se nemohla zúčastnit bitvy u Midway. Po této bitvě, kde japonské císařské námořnictvo ztratilo čtyři letadlové lodě, zůstala spolu se \"Šókaku\" jedinou japonskou velkou letadlovou lodí až do dokončení \"Taihó\". Bojovala u Guadalcanalu v bitvě u východních Šalomounů a u Santa Cruz. S poškozením přežila bitvu ve Filipínském moři a jako poslední veterán od Pearl Harboru byla potopena americkými palubními bombardéry v bitvě u mysu Engaño 25. října 1944.\n\nLetouny palubní skupiny \"Zuikaku\" ( \"Zuikaku hikókitai\") byly na kýlovce označovány kódem, dle následujícího schématu: [kód \"Zuikaku\"]-[taktické číslo]. Identifikační kód \"Zuikaku\" v roce 1941 byla kombinace písmena a římské číslice \"EII\". Prvkem rychlé identifikace byly dva úzké bílé pruhy na trupu letounu.\n\nPo dokončení byla \"Zuikaku\" přiřazena k 5. divizi letadlových lodí ( \"Dai-go Kókú Sentai\") 1. letecké floty ( \"Dai-iči Kókú Kantai\") Spojeného loďstva.\n\n\"Zuikaku\" opustila Hittokappskou zátoku 26. listopadu 1941 a spolu s ostatními plavidly \"Kidó Butai\" ( ~ úderný svaz letadlových lodí) zamířila k Havajským ostrovům. V ranních hodinách 7. prosince pak vyslala své letouny ve dvou vlnách k útoku na Pearl Harbor. V první vlně poslala do útoku 25 střemhlavých bombardérů Aiči D3A1 \"Val\", které zaútočily na Wheeler Field. Doprovodilo je pět stíhacích Micubiši A6M2 \"Zero\", které zaútočily na Kaneohe. Dalších 12 \"Zero\" drželo CAP nad Oahu a tři \"Zera\" hlídkovala nad \"Kidó Butai\". Ve druhé vlně odstartovalo 27 pumami vyzbrojených bombardérů Nakadžima B5N2 \"Kate\", které zaútočily na Hickam Field.\n\nPro \"Zuikaku\" se celá operace obešla beze ztrát na letadlech i létajícím personálu. Dne 23. prosince se \"Zuikaku\" vrátila do Hittokappské zátoky.\n\n\n"}
{"id": "363386", "url": "https://cs.wikipedia.org/wiki?curid=363386", "title": "Petr I. Oldenburský", "text": "Petr I. Oldenburský\n\nPetr I. Bedřich Ludvík Oldenburský (17. ledna 1755, Riesenburk – 21. května 1829, Wiesbaden) byl v letech 1785 až 1823 oldenburským regentem, do roku 1803 lübeckým biskupem a od ro roku 1823 oldenburským velkovévodou.\n\nNarodil se z manželství Jiřího Ludvíka Šlesvicko-Holštýnsko-Gottorfského (1719–1763) s Sofií Šlesvicko-Holštýnsko-Sonderbursko-Beckou.\nOtec byl nejmladším synem lübeckého biskupa Kristiána Augusta Oldenburského a Albertiny Badensko-Durlašské († 1755). Matka byla dcerou vévody Fridricha Viléma II. a Oldřišky Anny Dohnské.\nProtože otec pocházel z početných rodin, měl Petr mnoho mocných příbuzných. Mezi jeho příbuzné patřili mj. švédský král Adolf I. Fridrich nebo ruská carevna Kateřina.\n\nPetr měl také tři sourozence. Sestru Sofii (1740–1798) z matčina prvního manželství a bratry Fridricha (1751–1752) a Viléma (1753–1774).\n\nVyrůstal nejprve na dvoře svého strýce Fridricha Augusta a později své sestřenice carevny Kateřiny \"Veliké\". Roku 1776 se stal biskupem koadjutorem, protože jeho strýc již všechny povinnosti související s úřadem nezvládal, a po jeho smrti v roce 1785 dalším lübeckým biskupem. Ujal se také správy Oldenburského vévodství, jeho právoplatným pánem, jako oldenburský velkovévoda, se ale stal až mnohem později po smrti bratrance Viléma v roce 1823.\n\nPetr se intensivně věnoval právním i sociálním záležitostem a je považován za osvíceného panovníka. Trvale pobýval v Oldenburgu, jejž nechal přestavět v klasicistním stylu. Za francouzské okupace v roce 1811 odešel spolu se synem do Ruska. Po Napoleonově pádu se pak vrátil zpět do vévodství, které bylo na Vídeňském kongrese v roce 1815 povýšeno na velkovévodství a rozšířeno o Birkenfeldské knížectví. V roce 1818 získal Petr I. od cara Alexandra I. zpět Jeverské panství.\n\nAčkoliv bylo Oldenbursko povýšeno na velkovévodství, nepřijal Petr I. velkovévodský titul, jejž přijal až jeho syn a nástupce August.\n\n6. června 1781 se oženil s württemberskou princeznou Bedřiškou, která zemřela při porodu druhého syna.\n\n\n"}
{"id": "363419", "url": "https://cs.wikipedia.org/wiki?curid=363419", "title": "Baláž", "text": "Baláž\n\nBaláž nebo Baláš je české a slovenské příjmení původem z maďarského osobního jména Balázs, lidová forma latinského jména Blasius, česky Blažej.\n\n\n\n"}
{"id": "363426", "url": "https://cs.wikipedia.org/wiki?curid=363426", "title": "Samuel Reshevsky", "text": "Samuel Reshevsky\n\nSamuel Herman Reshevsky (26. listopadu 1911, Ozorków u Łódźe (tehdy Rusko, dnes Polsko) – 4. dubna 1992, Suffern, New York) byl americký šachový velmistr židovského původu.\n\nNarodil se jako Szmul Rzeszewski. Byl šestým dítětem polsko-židovských rodičů. Už jako šestiletý hrával simultánku proti zkušeným hráčům. V roce 1920 jako geniální dítě odjel s rodiči na turné po USA a rodina už zde zůstala.\n\nReshevsky se s týmem Spojených států účastnil šachových olympiád v letech 1937, 1950, 1952, 1958, 1964, 1968, 1970 a 1974. \n\n"}
{"id": "363439", "url": "https://cs.wikipedia.org/wiki?curid=363439", "title": "Verdun", "text": "Verdun\n\nVerdun [Verden] je francouzské město na severu Lotrinska, které vzniklo z galské pevnosti. Je to největší město departementu Meuse, ačkoli jeho hlavním městem je o něco menší Bar-le-Duc.\n\nOd 4. století je Verdun sídlem biskupa Verdunské diecéze.\n\nNa základě Verdunské smlouvy z roku 843 byla Franská říše rozdělena na tři části. Ve středověku se stal Verdun svobodným říšským městem, které velice dobře prosperovalo.\n\nDne 20. srpna 1792 se zde odehrála bitva mezi francouzskou revoluční armádou a pruskou armádou. Prusové zvítězili a intervenčním vojskům se tak otevřela cesta na Paříž.\n\nV 19. století se stal Verdun silně opevněným městem s citadelou, ke kterému přiléhaly další pevnosti a pevnůstky. Tento pevnostní systém byl rozšiřován až do první světové války, za níž se zde odehrála krvavá bitva, kvůli velkému počtu padlých vojáků (přes 300 000) byla také označována jako \"verdunský mlýnek na maso\".\n\nVe městě se nachází řada památek: Biskupský palác (\"Palais Episcopal\") z 15. století, katedrála Notre-Dame, věž Tour Chaussée z 14. století, brána Porte Châtel, Vaubanova citadela či Vítězný pomník (\"Monument a la Victoire\").\n"}
{"id": "363444", "url": "https://cs.wikipedia.org/wiki?curid=363444", "title": "Břetislav Kafka", "text": "Břetislav Kafka\n\nBřetislav Kafka (14. května 1891, Horní Kostelec – 27. srpna 1967) byl český sochař, řezbář, známý hlavně jako hypnolog, léčitel a badatel v oblasti parapsychologie.\n\nPocházel z kovářské rodiny; jeho děd byl čtyřicet let panským kovářem šlechtického rodu Schaumburgů z Lippe v Ratibořicích, jeho otec Rudolf byl v celém okolí uznávaný kovář, který v mládí sloužil jako podkovář v rakouské armádě. V armádě sloužil jako kovář a podkovář i během první světové války, kde však onemocněl prudkým zápalem plic, pročež byl propuštěn domů jako válečný invalida. Břetislav měl celkem osm sourozenců, z nichž dva zemřeli v útlém věku. Rodina Kafkových byla velmi silně nábožensky založena, což velmi výrazným způsobem formovalo jeho osobnost, stejně jako prostředí, kde prožil většinu svého života – kraj pod Krkonošemi a Orlickými horami byl po staletí pověstný četnými „mudrlanty a duchaři“, dařilo se v něm spiritismu, a Kafka se tak stal, podle tvrzení v knize \"Svítání v duši Břetislava Kafky\", jedním z předních představitelů tamějších duchovních proudů.\n\nZákladní školu absolvoval ve svém rodišti Červeném Kostelci. Ve čtrnácti letech byl dán do učení na kovářství u svého otce, po dvou letech byl kvůli svým slabým tělesným dispozicím dán do učení na řezbáře. Po vyučení krátce pracoval v Hradci Králové, poté dostal nabídku nastoupit u akademického sochaře F. V. Buka v Praze, kde pobyl asi půl roku. Brzy na to začal studovat sochařskou školu v Hořicích, kde, vzhledem k nedostatku prostředků, nastoupil jako tzv. volontér (dobrovolný nehonorovaný pracovník, připravující se na své povolání). Asi po roce a půl byl pozván, aby vytesal hlavy kamenných chrličů při stavbě Těšnovské přehrady.\n\nV knize \"Svítání v duši\" Břetislava Kafky je uvedeno, že ředitel místní školy objevil jeho „hypnotizérské schopnosti“, když byl přítomen tomu, jak Kafka nevědomky zhypnotizoval své dva kolegy ze stavby. Po základním školení v těchto fenoménech začal Kafka provádět pokusy v oboru sugesce a telepatie, zajímal se též o přírodní léčitelství. První experimenty s hypnózou praktikoval se subjekty, které získal mezi dělníky, a také veřejně v Hankově domě, kde hrával divadlo. \n\nKafka byl úspěšným léčitelem a díky tomu se stával velmi populárním a oblíbeným v širém okolí. Své pacienty léčil, dle svého křesťanského přesvědčení, bezplatně. Postupy, kterými se jako úspěšný léčitel zabýval, byly založeny především na hypnotických, sugestivních a autosugestivních metodách. Důležitými komponenty však byly také recepty zdravé výživy, bylinky a často využíval též tělesný magnetismus.\n\nVe své knize tvrdí, že je uznáván jako jeden ze spoluzakladatelů parapsychologie (dříve zvané psychotronika) a že svými experimenty dokázal, že duševní vlastnosti a schopnosti člověka jsou mnohem vyšší, než si do té doby kdokoli dokázal představit.\n\n\nPro svoje podnikání vybudoval Břetislav Kafka prostorné ateliéry, které byly vybaveny vším potřebným k tomu, aby zde mohla vznikat jak díla nová, tak i restaurovaná díla, která byla poničena věkem nebo vandalismem.\n\nKafkovy ateliéry byly a stále jsou nejen architektonicky krásnou stavbou uprostřed města, ale i funkčním centrem umělecké práce. Spolu s vilou a zahradou tvoří celek, který svou krásou a zajímavostí tvarů zdobí centrum města a neoddělitelně k němu patří.\n\nVila a ateliér Břetislava Kafky v ulici Koubovka čp. 716 a 587 jsou od ledna 2018 chráněny jako kulturní památky.\n\nV rámci regionální konference Kladské pomezí – krajina příběhů dne 2. května 2016 byla Městská knihovna Červený Kostelec slavnostně přejmenována na Knihovnu Břetislava Kafky Červený Kostelec.\n"}
{"id": "363448", "url": "https://cs.wikipedia.org/wiki?curid=363448", "title": "Vysoká škola výtvarných umění v Bratislavě", "text": "Vysoká škola výtvarných umění v Bratislavě\n\nByla první vysokou školou na Slovensku, zaměřenou na komplexní studium výtvarného umění. Vznikla na počátku období, jež bylo poznamenáno totalitním režimem bývalé Československé socialistické republiky a proto 40 let (1949-1989) zápasila s tlaky různých kulturně-politických dogmat, prosazujících socialistickorealistickou doktrínu v umění, ale i s kádrovým režimem, politickými čistkami v řadách pedagógů i studentů. Přesto díky uměleckému zázemí jednotlivých pedagógů a jejich lidskému přístupu ke studentů při výuce se škole dařilo vzdorovat, ba legendárními se stala oddělení, která se do povědomí široké veřejnosti dostala jako „školy“ jednotlivých pedagogů, ke kterým se hlásí celé generace absolventů: Matejkova škola (například Eduard Ovčáček), Kostkova škola, Hložníkova škola, Brunovského škola, studenti Václava Ciglera apod.\n\nPo Sametové revoluci a pádu totalitního režimu v roce 1989 nastalo i na VŠVU období radikálních přeměn. VŠVU se stala jednou z mála vysokých škol na Slovensku, kde došlo k výměně celého pedagogického sboru prostřednictvím svobodných výběrových řízení.\n\n\n"}
{"id": "363455", "url": "https://cs.wikipedia.org/wiki?curid=363455", "title": "Sherwood Anderson", "text": "Sherwood Anderson\n\nSherwood Anderson (13. září 1876, Camden, Ohio, USA – 8. březen 1941, Panama) byl americký spisovatel.\n\n\n\n\n"}
{"id": "363456", "url": "https://cs.wikipedia.org/wiki?curid=363456", "title": "Bukefalos", "text": "Bukefalos\n\nBukefalos (starořecky Βουκέφαλος, složeno ze slov βούς, \"bous\" – \"vůl\" a κεφαλή, \"kefalé\" – \"hlava\"; 355 př n. l. – červen, 326 př. n. l.) byl kůň Alexandra Velikého a vedle Pegasa a dřevěného Trójského koně nejslavnější kůň z období klasické antiky. Podle starověkých autorů (Plútarchův \"Život Alexandrův\" a \"Anabasis Alexandri\" Arriana z Nikomedie) zemřel Bukefalos po bitvě u Hydaspes, v dnešním Pákistánu, roku 326 před naším letopočtem a je pohřben v Džalalpur Šarif. Na počest svého padlého koně dal Alexandr založit město Bukefala, dnešní pákistánské město Dželum.\n\n"}
{"id": "363458", "url": "https://cs.wikipedia.org/wiki?curid=363458", "title": "Druhá mocnina", "text": "Druhá mocnina\n\nDruhá mocnina je algebraická operace, která násobí číslo samo sebou. Někdy se označuje jako „čtverec“ (například čtverec vzdálenosti, tj. druhá mocnina vzdálenosti), protože obsah čtverce je roven právě druhé mocnině délky jeho strany. Někdy se pod označením „mocnina“ myslí právě jen druhá mocnina.\n\nDruhá mocnina se zapisuje podobně jako ostatní mocniny, pomocí mocnitele (exponentu) dvojky v horním indexu za mocněncem.\npříklad:\nUmocňovat na druhou se dá každé reálné i komplexní číslo. Umocnění záporného čísla na druhou dává stejný výsledek jako druhá mocnina čísla opačného, tedy kladného. \n\nPro kladná reálná čísla (a nulu) je inverzní operací druhá odmocnina.\nDruhá mocnina se dá vyjádřit také pomocí součtu:\npříklad:\nToto vyplývá z rovnosti \nkterá se dá znázornit přidáním jedné řady a jednoho sloupce jednotkových čtverců k již vzniklému čtverci.\nPro komplexní čísla platí\n"}
{"id": "363466", "url": "https://cs.wikipedia.org/wiki?curid=363466", "title": "Zámek Rivau", "text": "Zámek Rivau\n\nZámek Rivau (francouzsky \"Château du Rivau\") se nachází nedaleko francouzského města Chinon. Rivau je jedna z nejvýznamnějších památek v oblasti Touraine. Stavba sloužila jako zámek i jako pevnost. Zámek Rivau byl opevněn v 15. století a přestavěn v době renesance. Je zmiňován v Rabelaisově románu Gargantua a Pantagruel. Vzhledem k blízkosti řeky Loiry může být řazen mezi tzv. zámky na Loiře\n\nV roce 1429, ke konci stoleté války, si zde Jana z Arku a její družina doplnili před tažením k Orléansu svou výstroj. Oblast byla totiž v té době známa kvalitou dodávané výzbroje a válečných koní. Kapitán krále Františka I. nechal v roce 1510 postavit monumentální zámecké stáje, které sloužily pro dodávky do královských stájí.\n\nNoví vlastníci zámku uskutečnili v roce 1992 velkou kampaň za záchranu zámku, stájí a vinice. Celý komplex byl pro svou jedinečnost v regionu prohlášen za „Monument historique“, což je ve Francii označení pro památky velkého historického či architektonického významu.\n\nK zámku náleží také 12 nově navržených zahrad, které připomínají středověké zahradnické umění. Tyto zahrady hostí stálé či dočasné výstavy současného umění.\n\n12 zahrad zámku Rivau je na seznamu významných francouzských zahrad (Jardin remarquable). Zahrady zámku Rivau jsou inspirované pohádkami a legendami a zvou návštěvníky na úžasnou cestu fantazií. V zahradách je k vidění sbírka více jak tří set růží od tak slavných pěstitelů jako například Andre Eve nebo David Austin. Zámecké zahrady jsou známé také díly současných sochařů (Fabien Verschaere, Cat Loray, Jerôme Basserode, Frans Krajcberg nebo Philippe Ramette).\nSeznam zámků na Loiře\n\n"}
{"id": "363467", "url": "https://cs.wikipedia.org/wiki?curid=363467", "title": "Vrbová hradba", "text": "Vrbová hradba\n\nVrbová hradba (čínsky 柳條邊) byl několik set kilometrů dlouhý mohutný příkop osázený vrbami, vybudovaný mandžuskou dynastií Čching na konci 17. století ke snazší kontrole případných čínských přistěhovalců do severního Mandžuska.\n\nPo dobytí Číny se Mandžuové snažili zachovat si svou vlastní identitu. Jedním z kroků, který k dosažení tohoto cíle zvolili, bylo uzavření severního Mandžuska čínským přistěhovalcům z jižního Mandžuska a Vlastní Číny. Severní Mandžusko bylo spravováno ryze mandžuskou vojenskou vládou a bylo vyhrazeno jako loviště pro Mandžuy. Hranice, za kterou se Číňané nesměli stěhovat, byla vyznačena právě Vrbovou hradbou.\n\nOmezení pro čínské stěhování padlo až ke konci vlády dynastie Čching. Proto zůstalo severní Mandžusko až hluboko do 18. století řídce osídlenou zemí a lákalo k obsazení Ruskou říši i Japonsko.\n"}
{"id": "363481", "url": "https://cs.wikipedia.org/wiki?curid=363481", "title": "Mimikry", "text": "Mimikry\n\nMimikry čili mimetismus nebo mimeze je termín označující povrchovou podobnost mezi dvěma blíže nepříbuznými živočišnými druhy, a to nikoliv na základě konvergentního vývoje (například ryba a delfín nejsou mimetici, jen žijí ve stejném prostředí). Někdy se však mezi termíny „mimikry“ a „mimeze“ kladou určité významové rozdíly. Obvykle je důvodem vzniku mimikry ochrana před predátory.\n\nSlovo mimikry poprvé použili William Kirby a William Spence ve 4svazkovém díle \"Introduction to Entomology\", (1815–1826) roku 1817 pro jev, kdy se hmyz podobá částem rostlin. Slovo mimeze pochází z řeckého slova \"mimésis\" (napodobení).\n\nRozeznáváme ještě další speciální typy.\nJedná se o takový klam, který má chránit daného nositele před predátory, kdy jinak neškodný organismus přejímá barevné výstražné znaky jiných nebezpečných (jedovatých) organismů. Například dvoukřídlý hmyz – pestřenky (např. pestřenka rybízová) – napodobuje svým vzhledem vosy, včely a čmeláky, nejedovaté korálovky napodobují jedovaté druhy hadů (korálovce nebo jiné korálovky).\n\nJedná se o případ, kdy jeden nebezpečný či nejedlý druh napodobuje jiný nebezpečný druh proto, aby se jejich společný predátor naučil toto zbarvení lépe rozeznávat. Tím se zvyšuje pravděpodobnost přežití obou lovených druhů.\n\nJedná se o klam, kdy silně nebezpečný druh přejímá výstražné znaky méně nebezpečného druhu. Např. silně jedovatý had korálovec (\"Micrurus fulvius) \"napodobuje středně jedovatou korálovku rodu \"Erythrolamprus\".\n\nPro smrtelně jedovaté druhy může být vytváření vlastního aposematického zbarvení (Müllerovské mimikry) neúčelné, jelikož predátor, který je napadne, nepřežije a nemůže si proto do budoucna odnést žádnou zkušenost, která by ho napříště od útoku odradila. Pro takto jedovaté druhy je proto výhodnější napodobit zbarvení méně nebezpečných druhů, kterým se už predátoři naučili vyhýbat.\n\nNejen samotní živočichové, ale i jejich vejce mohou splývat s prostředím. Např. vejce ptáků, kteří hnízdí na zemi, vypadají jako kameny atd.\n\nNěkteré rostliny, jako traviny, se mohou záměrně zaměňovat s jinými, někdy jedovatými. Některé vyšší kvetoucí rostliny jako například orchideje vytváří květy připomínající svým tvarem ale i pachem samičky hmyzích druhů, jimiž pak lákají samečky, kteří se bezděčně stávají opylovači.\n\n\n"}
{"id": "363482", "url": "https://cs.wikipedia.org/wiki?curid=363482", "title": "Seznam oldenburských panovníků", "text": "Seznam oldenburských panovníků\n\n"}
{"id": "363485", "url": "https://cs.wikipedia.org/wiki?curid=363485", "title": "Vochovité", "text": "Vochovité\n\nVochovité (\"Zosteraceae\") je čeleď jednoděložných rostlin, kterou systém APG II řadí do řádu žabníkotvaré (\"Alismatales\"). Ve starších taxonomických systémech je řazena do řádu \"Potamogetonales\" nebo \"Najadales\" či samostatného řádu \"Zosterales\".\n\nJedná se o vytrvalé (vzácně jednoleté) mořské rostliny (tzv. \"mořské trávy\") s oddenky, koření ve dně a rostou celé pod vodou. Listy jsou střídavé, jednoduché, přisedlé, s listovými pochvami . Čepele listů jsou celokrajné, čárkovité až páskovité, se souběžnou žilnatinou. Jsou to jednodomé nebo dvoudomé rostliny, květy jsou převážně funkčně jednopohlavné. Květy jsou malé, v úžlabních jednostranných klasech (až palicích), který je zabalen v podpírajcí pochvě listu tvořící toulec, vystupuje často až v době plodu. Okvětí je zakrnělé, přeměněné v \"retinaculum\", které jsou postavené proti tyčinkám , někteří autoři je však za okvětí nepovažují (považují je za listenového původu aj.) a podle nich pak okvětí chybí. V samčích květech je jedna tyčinka, patrně se však jedná o původně 2 srostlé tyčinky, rostliny jsou opylovány vodou (hydrogamie). Gyneceum je srostlé ze 2 plodolistů, je však zdánlivě monomerické (z 1 plodolistu), neboť pouze jeden plodolist je fertilní. Plodem je nažka .\n\nJsou známy 3 rody a 18 druhů, které jsou rozšířeny v mořích od chladných oblastí po tropy (v tropech však jen málo) . Roste hlavně v mořích u Severní Ameriky, Evropy, východní Afriky, východní Asie a Austrálie . V Evropě rostou druhy vocha mořská (\"Zostera marina\"), \"Zostera noltii\" a \"Zostera angustifolia\" .\n\n\n\"Phyllospadix\", \"Zostera\" (včetně \"Heterozostera\")\n"}
{"id": "363498", "url": "https://cs.wikipedia.org/wiki?curid=363498", "title": "Mondial Australian Women's Hardcourts 2008", "text": "Mondial Australian Women's Hardcourts 2008\n\nTenisový turnaj WTA Mondial Australian Women's Hardcourts 2008 se konal ve dnech 28. prosince 2007 - 5. ledna 2008 v Gold Coast venku na tvrdém povrchu. Odměny činily 175,000 dolarů.\n\n"}
{"id": "363515", "url": "https://cs.wikipedia.org/wiki?curid=363515", "title": "Stranický systém Spojených států amerických", "text": "Stranický systém Spojených států amerických\n\nStranický systém Spojených států amerických představuje přehled amerických politických stran, jejich právní status, vnitřní strukturu, historii, činnost a další charakteristiky.\n\nPři vzniku nové republiky Spojených států amerických se v předvečer 19. století zrodily i první politické strany, které však nepředstavovaly strany dnešního typu. Jednalo se spíše o úzké politické elity, které se rozdílně vyjadřovaly ke státoprávním a zahraničněpolitickým záležitostem. V Kongresu tehdy fungovaly skupiny federalistů a demokratických republikánů.\n\nK obratu dochází ve dvacátých letech 19. století, kdy neúspěšný kandidát na prezidenta USA Andrew Jackson, kterého nezvolila Sněmovna reprezentantů (zvolen byl John Quincy Adams, byť mu občané ve volbách odevzdali méně hlasů) učinil rozhodnutí, že pro příští volby se musí co nejlépe připravit. Ve státech Unie tak začal zakládat organizace nové politické strany, která mu měla pomoci do křesla prezidenta. To je okamžik vzniku Demokratické strany, proti níž se poměrně rychle vyhranila strana Whigů (tzv. \"národní republikáni\").\n\nV polovině 19. století došlo ke krizi stávajících stran, především díky rozdílným názorům v otázce otroctví. Tak vzniká nová Republikánská strana, jejíž jádro tvořili členové Demokratů protiotrocky zaměření a část whigů. Prvním republikánským prezidentem se stává roku 1861 Abraham Lincoln. Republikáni posléze získali nálepku strany protiotrokářské, vítězů občanské války a úzce spojené s podnikatelskou elitou na Severu.\n\nDemokratickou stranu po občanské válce již tradičně podporovaly politické elity na Jihu, v severních státech byl zisk přízně těžší. Zde se zaměřovala zejména na nové přistěhovalce (např. z Irska). Demokratická strana vyzrála až v období Velké hospodářské krize během 30. let 20. století, kdy skrze svého vůdce Franklin D. Roosevelta a program New Deal, začala klást větší důraz na sociální problematiku a bližší vztah státu vůči občanům. Ve druhé polovině 20. století byl patrný příklon k orientaci na rozličné menšiny s úkolem jejich integrace do společnosti.\n\nPrávně dovoluje existenci a činnost politických stran I. dodatek k Ústavě, který hovoří o právu na sdružování. Další podmínky ve věci politických stran obsahují zákony jednotlivých států, soudní rozhodnutí a zákony pojednávající o financování kampaně. \n\nZákon o politických stranách nebyl nikdy přijat.\n\nV legislativě konkrétních států lze nalézt především body spojené s organizováním primárních volebních klání a státního financování kampaně. Dále jsou zákonem ošetřeny podmínky pro zařazení na kandidátní listinu. Obvykle postačuje několik tisíc podpisů pro kandidaturu. Může ale docházet k námitkám proti zařazení, z důvodů zpochybnění pravosti podpisů aj. Z rozsudků soudů je zřejmé, že strany mají právo na vlastní mechanizmus výběru kandidátů tedy, že zákony jednotlivých států nemohou svou legislativou ovlivňovat tento proces. \nUchazeči o poslanecký mandát do Kongresu nemohou získat žádnou státní podporu ve formě příspěvků pro kampaň, a tak mají právo využívat darů od soukromých osob. Cílem těchto legislativních úprav bylo nastavení spravedlivějších podmínek i pro méně majetné kandidáty a minimalizace tlaku silných hráčů, především ekonomických korporací. Přesto Nejvyšší soud ve svém rozhodnutí prohlásil, že pokud by bylo bráněno jednotlivci utrácet během volební kampaně neomezené množství peněz, pak by se jednalo o neústavní omezení svobody. Maximální hranice peněžního příspěvku je i nadále omezena zákonem, ale neomezené jsou náklady, které jakákoli osoba vynaloží na vlastní propagaci kandidáta. Novela tedy neukončila vliv zájmových skupin v průběhu kampaně, ale tento proces zprůhlednila.\n\nEvropský model struktury politických stran ve Spojených státech neexistuje (alespoň u dvou hlavních stran). U amerických stran neexistuje oficiální členství ani vedení strany. Přesto strany hrají velmi zásadní funkci v průběhu volebního procesu. Vnitřní hierarchie a institucionalizace stran je volná.\n\nDo současnosti všichni prezidenti vzešli z nominací velkých politických stran a stejně členové Kongresu jsou až na výjimky příslušníky dvou největších stran v zemi. \n\nUSA jsou hodnoceny jako příklad klasického dvoustranického systému (\"bipartismu\"), tj. systému v němž dominují a u moci se střídají jen dvě hlavní strany. Zde se jedná o demokraty a republikány. \n\nFunkce amerických stran je od evropských rozdílná. Jejich prioritou je výběr a prosazení kandidátů do úřadů od místní po federální úroveň. V menším rozsahu se pak věnují přípravě politických programů. \n\nUvnitř politických stran jsou jednotlivé platformy, prosazující často rozdílné postoje. Severovýchodní republikáni, kteří jsou navázáni na kruhy Wall Streetu mohou mít odlišné cíle a zájmy, než republikáni ze zemědělského středozápadu či jihu. Stejná situace je u demokratů. Proto se na celonárodní úrovni nehovoří až tak o stranickosti, a proto také dochází k uzavírání ad hoc koalic napříč stranami. \n\nMimo dvou hlavních stran v USA funguje celé spektrum malých politických stran, které ovšem ve volbách obvykle nezískávají více než 5 % hlasů. Jejich aktivita je patrnější na místní či regionální úrovni. \n\n\"Zde je seznam politických stran v USA.\"\n\nVnitřní struktura existuje spíše formálně než fakticky. Okresní organizace de facto neexistují a oblastní a státní výbory mají charakter koalic držitelů moci, tedy těch kteří disponují nějakou funkcí, pokud je strana u moci.\n\nNejvyšší stranický orgán se nazývá Demokratický národní výbor (význam „national“ je v USA „federální“) (\"Democratic National Committee\"), ve kterém působí zástupci ze všech států Unie. Hlavním úkolem výboru je vypracovat pravidla pro jednání Národního (federálního) konventu (\"National Convention\") a zajišťovat další věci, zejména shánění příspěvků. \n\nPředsedu strany jmenuje prezident USA. Pokud jsou demokraté v opozici, pak je volen stranickými vůdci. Je nutné, aby předseda strany neměl žádný vztah k případným uchazečům o funkci prezidenta. \n\nV průběhu sedmdesátých let 20. století došlo k pokusu posílit vliv prostých voličů oproti stranickým špičkám. K tomu účelu vznikly kvóty, které zajistily přítomnost slabších a menších sociálních skupin na Národním konventu a zároveň s tím, již musel každý zástupce být přímo zavázán hlasovat pro konkrétního kandidáta. Tím byl umenšen vliv vůdců a na konventu v roce 1976 se prezidentským kandidátem demokratů stal poměrně neznámý lokální politik Jimmy Carter, který projevil organizační schopnosti a bez stranické podpory zvládl kampaň v primárkách. To vedlo k vyhrocení vnitřních stranických konfliktů. Výsledkem pak byla v roce 1982 opětovná změna pravidel, která zvýšila vliv politických organizátorů a vůdců při výběru prezidentských kandidátů. Také došlo k redukci délky předvolební kampaně v primárkách z dvaceti na patnáct týdnů.\nDemokraté oproti republikánům kladou větší důraz na sociální programy, zásahy státu do hospodářství a prosazují větší roli federálních orgánů při řešení sociálně-ekonomických problémů. Angažují se také ve vyšší míře v obraně lidských práv a práv menšin, ochraně životního prostředí, stejně jako jsou tradičně pro snižování vojenských rozpočtů a nižší míru vojenské angažovanosti USA ve světě. Ovšem v zásadních zahraničněpolitických otázkách se obě strany v podstatě neodlišují.\n\nDemokraté zvolení v Kongresu za jižní státy (asi třetina všech demokratů v Kongresu) jsou konzervativnější a hlasují častěji se členy republikánů. Tato geografická stratifikace se však stále více zmírňuje.\n\nV rámci průzkumů se více obyvatel identifikuje s demokraty než republikány. Vyšší podpora pramení zejména z odborových organizací, náboženských menšin (židovské obce, katolíků), etnických menšin (černošské či hispánské obyvatelstvo). V jižních státech disponují demokraté silnou podporou i u bohatších voličů, což souvisí s přetrvávajícím protirepublikánským cítěním, již z časů občanské války.\n\nVnitřní struktura strany odpovídá přibližně té demokratické. V sedmdesátých letech 20. století byla provedena reforma, která sledovala lepší volební výsledky. Kandidáti dostávají během kampaně velkou stranickou pomoc, která zahrnuje plánování, styl, průzkumy, materiál, tiskoviny atd. \nRepublikánský národní (federální) výbor (\"Republican National Convention\") se tolik nevěnuje schvalování pravidel jednání na národním shromáždění, tak jako v Demokratické straně. Republikáni dlouhodobě preferují model „\"vítěz bere vše“\" při volbě delegátů do shromáždění, tzn. že vítězný kandidát v primárkách každého státu obdrží všechny hlasy delegátů.\nRepublikánská strana podporuje volný trh, menší zásahy státu do hospodářství, více prosazuje velmocenské postavení Spojených států ve světě. I v této straně existují frakce bližší demokratům, zejména se jedná o politiky ze severovýchodního regionu (Nové Anglie). \n\nDůležitou součástí ve straně je tzv. \"morální většina\" (\"moral majority\"), tedy asociace konzervativních křesťanů, která se organizuje zejména z protestantů jižních zemědělských a maloměstských oblastí, Nové Anglie aj. Klade důraz na morální život s odkazem protestantských tradic, rodinu a její soudržnost. Požaduje výchovu náboženství ve školách, naopak odsuzuje sexuální výchovu a potratovou politiku. Vliv této frakce zaznamenal vzestup strany v devadesátých letech 20. století. Dopomohla republikánům k úspěchu ve volbách 1994, kdy strana získala většinu v obou komorách Kongresu. Díky většímu podílu konzervativních republikánů, podporovaných „morální většinou“, došlo také k vyšší podpoře vyšetřovatele K. Starra a následně zahájení procesu odvolání prezidenta Billa Clintona v impeachmentu.\nDlouhodobě asi jen jedna čtvrtina Američanů vyjadřuje svou identifikaci k republikánům, i když ve volbách je daleko úspěšnější. Podporu nachází především u vysokoškolsky vzdělaných bělochů, podnikatelů a dále lidí na venkově a evangelíků. Díky tomu má Republikánská strana největší podporu na středozápadě a jihu Spojených států, kde se nachází konzervativnější venkovské oblasti, například tzv. „Biblický pás“ na Jihu. V minulosti přicházela podpora i od představitelek ženského pohlaví. Se sílící emancipací došlo k přesunu ženského potenciálu na stranu demokratů.\n\nRepublikánská strana má větší stranickou disciplínu, než demokraté, což se projevuje častějším hlasováním o nejrůznějších otázkách.\n\nNa americký politický život mají velký vliv zájmové skupiny, zejména pocházející z ekonomického prostředí. Tradičně významný vliv mají odborové organizace. Největším americkým odborovým svazem a jedním z největších lobbistů je Americká federace práce – Kongres průmyslových organizací (\"American federation of Labor – Congress of Industrial Organizations , AFL-CIO\"). Patří k ní tři čtvrtiny všech amerických odborářů. Přesto dnes je vliv odborářů oslabován zejména nízkou účastí zaměstnanců v odborech (jedná se asi o jednu desetinu) a vnitřními rozpory. \n\nV USA dále působí mnoho různorodých zájmových skupin, které jsou ochotny věnovat finanční prostředky na tzv. \"lobbování\", kdy jsou zaplaceni odborníci s dobrými kontakty na washingtonské politiky. Lobbisty jsou často právníci, kteří se této činnosti věnují na plný úvazek. Formy lobbingu jsou různé. Od přímého kontaktu, přes vystupování lobbistů ve výborech Kongresu, nátlakové akce (demonstrace, blokády, kampaně), až po vyvolání úmyslných soudních procesů, které mají upozornit masmédia a veřejnost na určitý problém.\n\nV roce roce 1991 byl přijat zákon, který zakazuje všem bývalým kongresmanům lobbovat v Kongresu jeden rok po odchodu z funkce. Clintonova administrativa přijala opatření, ve kterém stojí, že člen vlády nesmí po odchodu z funkce lobbovat po dobu 5 let u ministerstva či úřadu, za který odpovídal.\n\n\n"}
{"id": "363520", "url": "https://cs.wikipedia.org/wiki?curid=363520", "title": "Textilní živočišná vlákna", "text": "Textilní živočišná vlákna\n\nTextilní živočišná vlákna jsou vlákna získaná ze zvířecích srstí nebo ze sekretu hmyzu, vhodná pro textilní zpracování.\nNěkteré odborné přehledy přiřazují k textilním vláknům také \"žíně\" a \"lidské vlasy\".\n\nNa zeměkouli se chová asi 2 miliardy zvířat, jejichž srst obsahuje textilní vlákna, jen u menší části z nich se však vyplatí získávat vlnu na výrobu příze.\n\nNapříklad z 1 miliardy ovcí je to méně než polovina, ze 740 milionů koz a 19 milionů velbloudů se stříhají vlákna pro textilní použití u méně než 5 % zvířat.\nSvětová spotřeba vláken ze srstí v posledních letech stagnuje. Na začátku 21. století dosahovala asi 1,2 miliony tun (cca 1,4 % celkové spotřeby textilních vláken) z toho:\n\nV tabulce nejsou zaznamenány vlny zpracovávané jen v menším, neevidovaném množství a textilní materiály používané jen v minulosti, např.: qiviut (3000kg ročně?), pašmína (1000 kg ročně?), šáhtúš, psí vlna.\n\nOznačení vláken zvířecího původu je jen u ovčí vlny jednotné. Vlákna z kašmírské kozy, velblouda, lamy a dalších jsou z části odborné literatury známa jako \"vlna\", zatímco část odborníků používá pro totéž pojem \"srst\".\n\nVedle přírodního hedvábí (ze sekretu bource morušového) patří k této skupině například:\n\n\n\nSpotřeba přírodního a planého hedvábí ve světě dosáhla v roce 2014 cca 180 000 tun\n"}
{"id": "363522", "url": "https://cs.wikipedia.org/wiki?curid=363522", "title": "Hořec chladnomilný", "text": "Hořec chladnomilný\n\nHořec chladnomilný (\"Gentiana frigida\") je jedním z vysokohorských druhů hořců. Roste ve východních Alpách, Karpatech a na Balkáně. Vyskytuje se v alpínském pásmu těchto hor, rozkvétá od července do září. Tento hořec patří k asi 30 druhům hořců sekce Frigida, které se vyskytují ve vysokých horách Evropy, Asie a Severní Ameriky. Na Slovensku roste pouze v alpínském a niválním stupni Tater.\n\n5-15 cm vysoká rostlina s jednoduchou lodyhou s jediným, mohutným květem. Květy jsou zbarveny bledě žlutozeleně, s širokými, bledě modrými proužky. Na okraji jsou modře tečkované.\n\nRoste ve skalních štěrbinách a na kamenitých holích nebo usedlých sutích na nevápencové půdě ve vysokohorském stupni Tater ve výškách nad 2000 m n. m.\n\n \n"}
{"id": "363523", "url": "https://cs.wikipedia.org/wiki?curid=363523", "title": "Jacob Henry Sarratt", "text": "Jacob Henry Sarratt\n\nJacob Henry Sarratt (asi 1772 – 6. listopadu 1819) byl anglický šachový mistr považovaný za jednoho z nejsilnějších hráčů v Anglii na počátku 19. století.\n\nOd roku 1804 působil Sarrat v šachové kavárně \"Salopian Coffee House\", kde propagoval italskou šachovou školu a kritizoval názory F. A. D. Philidora. Stal se prvním anglickým profesionálním učitelem šachu, dával lekce za jednu guineu, sám sebe nazýval profesorem šachu a k jeho nejznámějším žákům patřil například William Lewis. Byl prvním, kdo v Anglii razil názor, že pat je remízou ,\ncož již bylo v té době na kontinentu všeobecně přijímáno.\n\nSarrat je autorem několika šachových knih:\n\n\n"}
{"id": "363525", "url": "https://cs.wikipedia.org/wiki?curid=363525", "title": "Shanghai International Circuit", "text": "Shanghai International Circuit\n\nShanghai International Circuit je čínský závodní okruh, který nejčastěji hostí závody seriálu Formule 1 a Mistrovství světa silničních motocyklů.\n"}
{"id": "363527", "url": "https://cs.wikipedia.org/wiki?curid=363527", "title": "Táhlice", "text": "Táhlice\n\nTáhlice (\"Ruppia\") je rod jednoděložných rostlin z čeledi táhlicovité (\"Ruppiaceae\") a jediný rod této čeledi. Jsou to ponořené vodní byliny kořenící ve dně. Listy jsou čárkovité, střídavé až vstřícné, s pochvou. Květy jsou drobné, bezobalné, ve vrcholových klasovitých květenstvích. Plodem je souplodí nažek s prodlužujícími se plodními stopkami. Táhlice rostou zejména v brakické vodě při mořském pobřeží a ve slaných či alkalických vnitrozemských jezerech. Jsou rozšířeny téměř po celém světě od tropů po chladné oblasti mírného pásu. V Evropě rostou celkem 3 druhy, z nichž však žádný nezasahuje do České republiky. Nejznámějším zástupcem je táhlice přímořská, která je rozšířená na všech kontinentech.\nTáhlice mají zajímavý způsob opylování, při němž se pyl přenáší na bliznu po vodní hladině.\n\nTáhlice jsou vytrvalé nebo jednoleté, ponořené vodní byliny s plazivým, jednoduchým nebo monopodiálně nebo laterálně větveným oddenkem. U jednoletých druhů bývá oddenek redukovaný. Rostliny mají celkově zjednodušenou stavbu. Ve stonku je jeden středový cévní svazek s xylémem uprostřed. V parenchymatickém pletivu stonku je kruh vzduchových kanálků. Výhony mohou být velmi krátké nebo až 2,5 metru dlouhé.\nListy jsou jednoduché, přisedlé, dvouřadě rozložené, střídavé nebo na konci plodných větví vstřícné, s objímavými listovými pochvami na bázi. Čepel je čárkovitá, jednožilná, celokrajná nebo u vrcholu nepravidelně drobounce pilovitá.\nKvěty jsou drobné, oboupohlavné, uspořádané ve vrcholových květenstvích. Květenství je stopkaté, na vrcholu nese dvoukvětý klas a vyrůstá mezi pochvami dvou protistojných vrcholových listů.\nKvěty se rozvíjejí na vodní hladině nebo pod ní. Stopka květenství se v průběhu kvetení často prodlužuje (až na více než jeden metr délky) a po odkvětu se spirálně stáčí. Květy nemají okvětí, jsou složeny pouze ze dvou tyčinek a několika (většinou čtyř) volných plodolistů apokarpního gynecea. Každý plodolist nese drobnou, přisedlou, štítovitou bliznu a obsahuje jediné vajíčko. Po oplození se u většiny druhů vytváří pod plodolisty prodlužující se stopky, které dávají souplodí okolíkovitý vzhled. Plody jsou uspořádány v souplodí a jejich interpretace není jednoznačná. V některých zdrojích jsou klasifikovány jako peckovice (např. ), zatímco jiné zdroje je označují jako nažky (např. ). Povrch plodů je pokryt houbovitou vrstvou.\n\nRod táhlice zahrnuje asi 11 druhů a je rozšířen téměř kosmopolitně. Táhlice přímořská je s různou četností výskytu rozšířena na všech kontinentech s výjimkou Antarktidy, a to od tropů až po chladné oblasti mírného pásu obou polokoulí. Na severní polokouli dokonce zasahují až za polární kruh. V horských jezerech mohou vystupovat až do nadmořských výšek okolo 4000 metrů. Široké rozšíření (mimo Austrálie) má také druh \"Ruppia cirrhosa\".\nV Evropě rostou celkem 3 druhy: řečanka přímořská (\"R. maritima\"), \"Ruppia cirrhosa\" a \"Ruppia drepanensis\". První dva zmíněné druhy jsou rozšířeny na většině území kontinentu s výjimkou vnitrozemské střední Evropy. Druh \"R. drepanensis\" se vyskytuje v jihozápadní a jižní Evropě, někteří taxonomové jej však jako samostatný neuznávají a řadí jej jako varietu do druhu \"R. cirrhosa\". Ve Středomoří je nejrozšířenějším druhem \"R. cirrhosa\", ostatní 2 druhy jsou zde zřídkavější. V České republice žádný druh táhlice neroste.\n\nTáhlice rostou charakteristicky v mělké brakické vodě v ústích řek a přímořských jezerech, ve vnitrozemí pak ve slaných nebo alkalických jezerech. V menší míře rostou i v mořské vodě, ovšem pouze na velmi chráněných místech. Na rozdíl od většiny jiných rostlin charakteristických pro brakické vody se poměrně často vyskytují i na oceánických ostrovech, jako je např. Havaj nebo ostrovy v Tichomoří. Rostliny vyhledávají zejména bahnitá dna s bohatým obsahem organického materiálu. Některé krátkověké druhy rostou v periodicky vysychajících vodách. Tyto druhy musejí rychle dokončit životní cyklus a vyplodit, dříve než taková plocha vyschne, neboť periodu sucha přežívají pouze prostřednictvím semen.\nDruh \"R. cirrhosa\" snáší větší kolísání teplot i slanosti vody než táhlice přímořská, která má životní optimum úžeji vymezené.\n\nVe Starém světě roste táhlice přímořská v brakických vodách zejména ve společnosti rdestíku hřebenitého (\"Stuckenia pectinata\"), řečanky přímořské (\"Najas marina\") a šejdračky bahenní (\"Zannichellia palustris\"). Při pobřežích jihoafrického Kapska roste druh \"R. cirrhosa\" spolu s vochou \"Zostera capensis\".\nV brakických vodách při pobřežích temperátní i tropické Jižní Ameriky jsou běžné porosty táhlic \"R. maritima\", \"R. cirrhosa\" a \"R. filiformis\", v některých oblastech je střídají porosty šejdračky bahenní. Někdy se s nimi lze setkat i v mangrovech. Ve sladkých a mírně slaných jezerech temperátních oblastí Jižní Ameriky včetně Ohňové země a andských poloh roste druh \"R. filiformis\".\n\nU táhlice přímořské byl zjištěn zajímavý způsob opylování. Její pyl je těžší než voda a pokud je ponořen pod hladinou, rychle klesá ke dnu a zapadá nenávratně do bahna. Někdy květenství vyčnívají na hladinu a vypadaný pyl se udržuje na hladině prostřednictvím povrchového napětí vody, přičemž pylová zrna vytvářejí vlivem kapilarity shluky. Pokud je květenství pod hladinou, jsou pylová zrna vynesena na hladinu prostřednictvím vzduchových bublinek, které se v květenství aktivně vytvářejí. Pyl se následně zachycuje na bliznách, které se těsně dotýkají vodní hladiny a prohýbají ji. Takový způsob opylování se ukazuje jako velmi efektivní a násada plodů je vysoká, navíc je adaptován na kolísání vodní hladiny. Stopka květenství \"R. cirrhosa\" se při rozkvětu prodlužuje tak, aby se květy dostaly blízko k vodní hladině. Oddělené části rostlin se mohou šířit vodou na velké vzdálenosti, než na novém místě zakoření. Nezřídka jsou k nim připojena také semena. Pokud rostliny vyschnou, snadno se i se semeny šíří větrem. Semena přecházejí vyschnutím do dormance, která se posléze přeruší při kontaktu s vodou.\nPlody táhlic tvoří významnou součást stravy některých vodních ptáků. Průchodem semen trávicím traktem se jejich klíčivost zlepšuje, a ptáci tak přispívají k jejich šíření. Pojídají je také ryby.\n\nRod \"Ruppia\" byl tradičně řazen buď do čeledi \"Potamogetonaceae\" (rdestovité) nebo do samostatné čeledi \"Ruppiaceae\". Výsledky fylogenetických studií ukázaly, že nejblíže příbuznou skupinou jsou tzv. mořské trávy, tedy rostliny z čeledí \"Cymodoceaceae\" a \"Posidoniaceae\", s nimiž tvoří \"Ruppia\" monofyletickou skupinu a zároveň představuje bazální větev daného kladu. V moderním systému APG je proto rod \"Ruppia\" řazen do samostatné čeledi \"Ruppiaceae\".\n\nVelká fenotypová plasticita rostlin vedla v minulosti k popisu celé řady druhů, které se později ukázaly jako morfotypy téměř celosvětově rozšířeného druhu \"Ruppia maritima\", případně i jiných druhů. Vymezení jednotlivých druhů rodu komplikuje mimo velké plasticity také zjednodušená stavba rostlin a existence přirozených hybridů a různých ploidních úrovní.\n\n"}
{"id": "363532", "url": "https://cs.wikipedia.org/wiki?curid=363532", "title": "Joe King Oliver", "text": "Joe King Oliver\n\nJoe \"King\" Oliver, (19. prosince 1885 – 10. dubna 1938) byl jazzový hráč na kornet a vedoucí orchestru. Byl obzvláště vyhlášený svým herním stylem, který byl průkopnický i díky používání dusítka. Byl také významným skladatelem, složil mnoho dodnes hraných melodií, jako např. \"Dippermouth Blues\", \"Sweet Like This\", \"Canal Street Blues\" a \"Doctor Jazz\". Dvě z proslulých nahrávek Louise Armstronga, \"West End Blues\" a \"Weather Bird\", byly Oliverovými skladbami. Jeho vliv byl takový, že Armstrong tvrdil , že nebýt Joe Olivera, jazz by nebyl tím, čím je dnes.\n\nNarodil se ve městě Aben, v Louisianě, poblíž Donaldsonville a jako dítě se s rodinou přestěhoval do New Orleansu, na jehož ulicích vyrůstal. Hrál na kornet v neworleánských dechových a tanečních orchestrech a také v městské vykřičené čtvrti Storyville. Soubor, který vedl spolu s trombonistou Kidem Orym, byl kolem roku 1910 považován za nejpopulárnější a nejžádanější v New Orleansu. Oliver dosáhl v New Orleansu obrovské oblíbenosti ve všech vrstvách tehdejší společnosti, bez rozdílu rasy a ekonomického postavení. Hrál od černých tančíren, kde se posluchači rekrutovali z řad tvrdě pracujících dělníků, až po oslavy a slavnosti pořádaných bělochy. Zvukový záznam z tohoto období, kdy byl v nejvyšší formě a ohromoval obecenstvo svou technikou, citem pro melodii a kouzly s barvou nástroje, se však bohužel žádný nezachoval.\n\nPodle interview se Stellou Oliverovou, vdovou po Oliverovi, které je archivováno v Tulanském Hoganově jazzovém archivu, byl v roce 1919 zatčen po bitce orchestru kde hrál s místními rváči. To uspíšilo Oliverovo rozhodnutí opustit černošský jih.\n\nOd roku 1922, po putování Kalifornií, se stal se svým Creole Jazz Bandem, který vystupoval v Royal Gardens (později přejnemované na Lincoln Gardens), jazzovým králem Chicaga. Prakticky všichni členové tohoto uskupení pak dále pokračovali ve význačné sólové kariéře. Členy souboru byli Oliver (kornet), jeho chráněnec Louis Armstrong (druhý kornet), Baby Dodds (bicí), Johnny Dodds (klarinet), Lil Hardin (piano) – pozdější Armstrongova manželka, Honore Dutrey (pozoun) a Bill Johnson (kontrabas a bendžo). Ze zvukových nahrávek tohoto orchestru z roku 1923 je možné rozeznat solidní uměleckou improvizační zručnost jeho členů, hrajících v neworleánském stylu a zároveň demonstrují dixielandovou hudbu, určenou pro širší posluchačskou obec.\n\nKe konci roku 1920 se Oliverův band transformoval do hybridu staré neworleánské jazzové skupiny a národně populárního většího tanečního orchestru a toto uskupení bylo pokřtěno na „King Oliver & His Dixie Syncopators“. Ačkoli trpěl zánětem dásní, který ho při hraní omezoval, zůstal Oliver přes jednu dekádu jedním z nejpopulárnějších hudebníků.\n\nNaneštěstí, Oliverovy obchodní schopnosti byly mnohem menší než jeho hudební nadání. Řada manažerů ho okrádala. Pro svůj orchestr požadoval více peněz než byl Savoy Ballroom ochoten platit a ztratil angažmá. Podobným způsobem ztratil angažmá v proslulém newyorském Cotton Clubu, když chtěl více peněz. Tuto práci pak vzal mladý Duke Ellington a ta ho pak následovně katapultovala ke slávě.\n\nV době Velké hospodářské krize byl krutě postižen i on sám. Přišel o své životní úspory, které měl uloženy ve zkrachovalé Chicagské bance, jeho skupina žila pouze z ruky do úst a nakonec se rozpadla, přičemž Oliver byl ponechán na holičkách v Savannahu v Georgii, kde posléze pracoval jako domovník ve Wimberly's Recreation Hall (526–528 West Broad Street) a posléze zemřel v chudobě v penzionu (508 Montgomery Street).\n\nJako hráč projevoval velký zájem o změny zvuku své hry. Jednalo se o propagátora používání dusítka při hře na dechové nástroje. Jeho nahrávka \"WaWaWa\" s Dixie Syncopators mohla být názvem spojována s technikou wah-wah.\n\nByl známý také jako hudební skladatel, napsal mnoho až doposud stále hraných melodií, včetně takových jako \"Dippermouth Blues\", \"Sweet Like This\", \"Canal Street Blues\" a \"Doctor Jazz\". Dvě z Armstrongových nejslavnějších nahrávek, \"West End Blues\" a \"Weather Bird\", byly Oliverovými skladbami.\n\nHrál převážně na kornet. V počátcích své kariéry byl silně ovlivněn především Buddy Boldenem. Postupně svojí hrou významně ovlivnil na mnoho mladších hudebníků v New Orleansu a Chicagu, jako byli např. Tommy Ladnier, Paul Mares, Muggsy Spanier, Louis Panico, Johnny Wiggs a obzvláště skvělý Louis Armstrong.\n\nArmstrong nazýval Olivera „Papa Joe“ a uváděl o něm, že byl jeho idolem a inspirací po celý jeho život. Ve svém vlastním životopisu s názvem \"Satchmo – My Life in New Orleans\", o Oliverovi napsal:\n\n„Bylo mým cílem hrát tak, jako on. Domnívám se, že nebýt Joe Olivera, jazz by nebyl tím, čím je dnes. On sám byl rovněž jeho tvůrcem.“\n\nByl uveden jako zakládající člen Gennett Records v síni slávy v Richmondu v Indianě roku 2007.\n\n\n"}
{"id": "363534", "url": "https://cs.wikipedia.org/wiki?curid=363534", "title": "Melrose Place (seriál, 1992)", "text": "Melrose Place (seriál, 1992)\n\nMelrose Place je americká soap opera, kterou vysílala televizní stanice Fox v letech 1992–1999. Na její tvorbě se podílel známý producent Aaron Spelling. Jedná se o spin-off seriálu \"Beverly Hills 90210\". Odehrává se v malém bytovém komplexu ve West Hollywoodu v Los Angeles, kde bydlí mnoho mladých lidí, každý z nich má své sny a své cesty životem.\n\nStejně jako \"Beverly Hills 90210\", i první díly \"Melrose Place\" měly malou sledovanost, ale když do seriálu přišly zajímavější postavy a scenáristé vytvořili lepší zápletky, sledovanost stoupla. Po své sedmé sérii byl seriál zrušen.\n\nV roce 2009 televizní stanice The CW uvedla stejnojmenný sequel seriálu.\n"}
{"id": "363535", "url": "https://cs.wikipedia.org/wiki?curid=363535", "title": "Elektroslabá interakce", "text": "Elektroslabá interakce\n\nElektroslabá interakce je teoretickým sjednocením elektromagnetické a slabé interakce. Teorie byla vytvořena koncem 60. let 20. století S. Glashowem, A. Salamem a S. Weinbergem, kteří za ni byli v r. 1979 oceněni Nobelovou cenou za fyziku.\n\nElektroslabá interakce je podřízena kalibrační symetrii SU(2)×U(1). Generátorem kalibrační grupy SU(2) je tzv. slabý izospin (značený \"T\"); zprostředkujícími částicemi interakce jsou 3 (tzv. izospinový triplet) bosony \"W\" (značené zpravidla \"W\", \"W\", \"W\" nebo \"W\", \"W\", \"W\"); odpovídající \"náboj\" (vazebná konstanta) se značí \"g\". Generátorem kalibrační grupy U(1) je tzv. slabý hypernáboj (značený \"Y\"); zprostředkujícími částicí interakce je boson \"B\"; odpovídající \"náboj\" (vazebná konstanta) se značí \"g\"´.\n\nSpontánním narušením symetrie elektroslabá interakce přechází ve slabou interakci (se zprostředkujícími bosony \"W\", \"W\" a \"Z\") a interakci elektromagnetickou, jejíž zprostředkující částice - foton (\"γ\") - má nulovou klidovou hmotnost a tato interakce je proto dalekodosahová.\nToto spontánní narušení symetrie vysvětluje tzv. Higgsův mechanismus založených na skalárním poli, jehož projevem je Higgsův boson.\n\nStavy nových kalibračních bosonů lze vyjádřit jako lineární kombinace stavů odpovídajících nenarušené elektroslabé interakci (formula_1 je tzv. Weinbergův úhel):\nPodobně lze vyjádřit vztah vazebných konstant při narušení symetrie (formula_5 jakožto míra síly elektromagnetické interakce pak pro nízké předávané impulsy či pro větší vzdálenosti, kdy lze zanedbat vliv polarizace vakua, představuje elementární náboj):\n\n"}
{"id": "363544", "url": "https://cs.wikipedia.org/wiki?curid=363544", "title": "Klínatka žlutonohá", "text": "Klínatka žlutonohá\n\nKlínatka žlutonohá (\"Gomphus flavipes\") je druh vážky z podřádu šídel. V Česku se vyskytuje vzácně ostrůvkovitě, častější bývá na Moravě. V České republice je chráněna zákonem jako silně ohrožený druh.\n\nJejí tělo je výrazně žlutě zbarvené s černými úzkými pruhy na hrudi. Oči se na temeni nestýkají (poznávací znak klínatek). Křídla jsou čirá. Nohy mají převládající žlutou barvu s podélnými černými pruhy a černými chodidly. Svrchu je zadeček černý s podélným žlutým pruhem uprostřed. Zadeček je u samečků na posledních článcích rozšířený.\n\nNymfy (larvy) se líhnou z vajíčka po několika týdnech. Vajíčko někdy může i přezimovat, většinou ale přezimovává nymfa. Nymfy žijí na písčitých dnech čistých velkých vodních toků. Zde se živí malým vodním hmyzem. Nymfa se vyvíjí 2-4 roky. Dospělci se líhnou od května do července. Létají až do konce září.\nDospělé klínatky se většinou zdržují v blízkosti vodních toku. Samičky nemají kladélka, proto snáší vajíčka za letu nad vodní hladinou, na které jsou pak neseny proudem dál, než se uchytí na dně.\n\n"}
{"id": "363550", "url": "https://cs.wikipedia.org/wiki?curid=363550", "title": "Bezrozměrný verš", "text": "Bezrozměrný verš\n\nBezrozměrný verš je pravidelně rýmován, není normován počtem slabik ani přízvuků a často splývá s veršem volným. Liší se od něj tím, že každý jeden bezrozměrný verš je syntaktickým celkem (zjednodušeně je každý verš větou).\n\nTento verš je typický hlavně pro středověk.\n\nPak Boleslav lítý snide, \nsyn jeho Boleslav ščedrý na jeho stolici vznide.\nPoluči sě svytý ze zlého\na milostivý z lítého.\n\n"}
{"id": "363552", "url": "https://cs.wikipedia.org/wiki?curid=363552", "title": "DDR2", "text": "DDR2\n\nDDR2 neboli double-data-rate 2 SDRAM je evoluční nástupce operační paměti DDR SDRAM. Tato technologie se používá pro vysokorychlostní ukládání pracovních dat. Hlavním rozdílem mezi DDR a DDR2 moduly je v tom, že sběrnice, kterou DDR2 paměťové moduly používají, je taktována na dvojnásobku rychlosti paměťové buňky. Z praktického hlediska můžeme říct, že čtyři slova dat mohou být přenesena během jednoho cyklu paměťové buňky. Stručně řečeno DDR2 dokáže efektivně pracovat na dvojnásobku rychlosti DDR.\n\nPracují při standardním napětí 1,8 V až po nestandardní a rizikové 2,4 V. Mnoho pamětí zvládá napětí v rozmětí 1,8 – 2,2 V, pak může dojít k poškození.\n\nČasování mají podle frekvence a to od CL4 po CL7. Při dané frekvenci se podle časování mění odezva.\n\nPro použití v počítačích jsou DDR2 SDRAM dodávány v DIMM modulech s 240 vývody.\n\nJe to nastavení, při kterém by nemělo dojít k poničení pamětí nebo jiných pamětí a kterým se standardizuje tovární nastavení pamětí.\n\nStandardní frekvence pamětí je do 1066 MHz.\n\nFrekvence 1200 MHz je u pamětí zatím maximální normální rychlost u prodávaných pamětí (přetaktováním lze jít výš). Potom už hlavně nastupují DDR3 paměti s frekvencí přesahující 2 GHz.\n"}
{"id": "363556", "url": "https://cs.wikipedia.org/wiki?curid=363556", "title": "Karel Kašpárek", "text": "Karel Kašpárek\n\nKarel Kašpárek, rozhlasový pseudonym Karel Lamberský (14. června 1923, Olešnice – 15. října 2008, Mnichov) byl český exilový lékař, rozhlasový novinář a aktivista.\n\nNarodil se v Olešnici, vystudoval v Brně medicínu, před únorem 1948 se angažoval v Československé straně lidové, působil ve vedení akademických klubů ČSL na vysokých školách. Po komunistickém puči v roce 1948 byl ze strany vyloučen jako jeden z prvních 13 politiků, mezi nimi byl i Jan Šrámek, předseda exilové vlády v Londýně v době druhé světové války. Poté odešel do exilu, nejdříve do Rakouska, později do Německa, kde nastoupil do československého oddělení Rádia Svobodná Evropa (RFE/RL) v Mnichově jako redaktor zpráv. Později vedoucí redakce zpráv a předseda celopodnikové zaměstnanecké rady, v roce 1989 ředitel československého vysílání. Působil zde celkem 36 let.\n\nV roce 2005 se stal laureátem Ceny Jihomoravského kraje jako „osobnost, jejíž život a jednání výrazným způsobem reprezentuje Jihomoravský kraj a přispívá k jeho věhlasu a dobrému jménu.“\n\n"}
{"id": "363559", "url": "https://cs.wikipedia.org/wiki?curid=363559", "title": "Petr II. Aragonský", "text": "Petr II. Aragonský\n\nPetr II. Aragonský (Pedro II de Aragón, \"el Católico\", 1174 – 12. září 1213) byl král aragonský a barcelonský hrabě.\n\nPetr se narodil jako nejstarší syn aragonského krále Alfonse II. a Sanchy, dcery kastilského krále Alfonse VII. Na trůn nastoupil jako dospělý po smrti otce roku 1196. 15. června 1204 se v Montpellieru oženil s Marií († 1213), dcerou hraběte Viléma z Montpellieru a stal se tak švagrem Raimunda Rogera Trencavela, vikomta z Carcassonne. Královskému páru se narodily pouze dvě děti – dcera Sancha a budoucí král Jakub.\n\nRoku 1200 se Petr definitivně smířil s kastilským králem Alfonsem VIII. a pomohl mu v boji proti králi leonskému a navarrskému a proti Maurům. Roku 1212 se účastnil spolu se Sanchem Udatným a Alfonsem Kastilským bitvy u Las Navas de Tolosa. Křesťanští panovníci se společně s davem odpustků chtivého lidu poučili z arabské taktiky v bitvě u Alarcosu a porazili arabsko-berberské vojsko chalífy Muhammada an-Násira Ibn Jákuba na hlavu. Získali přístup k Gibraltarské úžině, obrovskou kořist a podporu papeže Inocence. V obsazení celého muslimského území zabránila křesťanům epidemie úplavice.\n\nKřížová výprava proti katarům započala roku 1209 a jako záminka pro vpád do bohaté okcitánské země posloužila vražda papežského legáta Petra z Castelnau. Vůdci kruciáty byli Simon z Montfortu a cisterciácký opat z kláštera Citeaux Arnauld Amaury. Králův vazal hrabě Raimond z Toulouse se v obavě před ztrátou panství a hrozícím masakrem snažil o smír. V červnu 1209 se v rouchu kajícníka klaněl náhrobku zavražděného legáta a dokonce přijal znamení kříže. Křižáci koncem července krutě vyplenili Beziérs a pokračovali ke Carcassonne, které bylo centrem katarského jihu. Aragonský král Petr se pokoušel zprostředkovat dohodu při obléhání Carcassonne, jež patřilo dalšímu leníkovi a zároveň příbuznému Raimundovi Rogerovi Trencavelovi, ale zcela marně. Cisterciácký opat byl ochoten Trencavelovi odpustit pouze v případě, že vyjde společně s dvanácti rytíři z obleženého města a zbytek obyvatel zanechá osudu. Král na to údajně podle dobové \"Písně o kruciátě\" reagoval slovy:\n\nVikomt Trencavel se po králově odjezdu a dalším obléhání nakonec vydal jako rukojmí a usmlouval volný odchod obyvatel.\nTrencavel byl uvězněn a ve vězení také zemřel. Celé vikomtovo panství připadlo vůdci kruciáty hraběti z Montfortu. Petr Aragonský jej odmítl uznat jako svého právoplatného vazala.\n\nRaimond z Toulouse se od křižácké výpravy později opět odklonil a nakonec byl sám znovu Montfortovou kořistí. Papežští legáti chtěli po mocném feudálovi další a další ústupky. Roku 1211 Montfort neúspěšně oblehl Raimondovo město Toulouse. Obléhání po dvou dnech vzdal a vydal se pokořit jiné katarské pevnosti a města. Mohutnou ofenzivu proti Raimondovi zahájil znovu na jaře roku 1213. Ohrožený hrabě požádal o pomoc aragonského krále. Král Petr v únoru 1213 zajel za Montfortem k hradu Lavaur, ale nepodařilo se mu uzavřít dohodu. Oba, král i Montfort, se pokusili na svou stranu získat svatého otce. Montfort byl úspěšnější a papež poslal králi vzkaz:\nAragonský král měl ještě v paměti loňské slavné vítězství, sebral mohutné vojsko a vydal se na konci srpna k městu Muret. Přesto se Montfortovi podařilo zastihnout protivníka nepřipraveného. Ráno 12. září napadli křižáci spojená vojska Aragonie, Navarry a Katalánska, která ani ve snu nenapadlo, že by je po noci plné veselí mohl potkat tvrdý útok. Vojsko se nestačilo sešikovat, když jej Montfortovi muži napadli. Král Petr se odvážně vrhl do útoku a byl v bitvě zabit. Tělo rytířského panovníka bylo nalezeno na bojišti nahé, obrané o vše. Poslední odpočinek nalezl král v cisterciáckém klášteře Sigena. Nástupcem na aragonském trůně se stal jediný syn Jakub.\n\n\n"}
{"id": "363560", "url": "https://cs.wikipedia.org/wiki?curid=363560", "title": "Nessa (Středozem)", "text": "Nessa (Středozem)\n\nNessa je literární postava knih J. R. R. Tolkiena o Středozemi.\n\nJe jednou z Valier, královen Valar. Je sestrou Oromëho a ženou Tulkase. Podobně jako Tulkas je lehkonohá a ohebná, rychlá jako šíp. Miluje jeleny a ti za ní chodí, kdykoliv se prochází divočinou, ale ona je dokáže předběhnout. Miluje tanec a tančívá na nevadnoucích paloucích Valimaru. Není o ní mnoho známo, protože se s elfy stýkala pomálu a tak o ní nesložili tolik písní, jako například o veliké královně Vardě. Nižší Ainur než ona jsou již počítáni jako Maiar.\n\n"}
{"id": "363561", "url": "https://cs.wikipedia.org/wiki?curid=363561", "title": "Anakreontika", "text": "Anakreontika\n\nAnakreontika (Anakreontská poezie) je poezie oslavující ženy, víno a zpěv podle řeckého básníka Anakreóna, především z 6. století př. n. l. Tato poezie se přenesla i do rokoka. Takzvaná papírová anakreontika zahrnuje líčení, které se nemuselo stát nebo být pravdou, ale poskytuje líbivý dojem. Bývá také vyumělkovaným cvičením v básnictví.\nJako příklad je možno uvést báseň, ve které žena vyčítá svému ctiteli, že kvůli vínu ji zanedbává. Ovšem autorkou je mexická jeptiška sv. Juana de Cruz z XVII. století, a tedy nejde o skutečné výčitky skutečnému obdivovateli, ale o poezii se situací vymyšlenou z důvodu zájmu autorky vykreslit slovem takovou situaci, reálně neexistující.\n"}
{"id": "363562", "url": "https://cs.wikipedia.org/wiki?curid=363562", "title": "Nessa", "text": "Nessa\n\nNessa může být:\n\n"}
{"id": "363565", "url": "https://cs.wikipedia.org/wiki?curid=363565", "title": "Dayton (rozcestník)", "text": "Dayton (rozcestník)\n\nNázev Dayton má více významů:\n\n\n"}
{"id": "363569", "url": "https://cs.wikipedia.org/wiki?curid=363569", "title": "Alamodová poezie", "text": "Alamodová poezie\n\nAlamodová poezie (z francouzského \"à la mode\" - podle módy) je milostná poezie 17. století, jež se projevila zejména v částech Německa sousedících s Francií. Hodně používala románská slova a galantní obraty.\nJazyk je barokně deformovaný, snaží se o co nejjemnější vyjadřování.\n\nV české literatuře se alamodová poezie projevila ve sbírce písní pro Annu Vitanovskou a později ve sbírce Discursus Lypirona od V. J. Rosy.\n"}
{"id": "363572", "url": "https://cs.wikipedia.org/wiki?curid=363572", "title": "Adlershof", "text": "Adlershof\n\nAdlershof je obvod ve čtvrti Treptow-Köpenick v Berlíně v Německu. Tato oblast je dnes známá jako \"Město vědy, technologie a médií\" a kdysi byla známá jako letiště Johannisthal. Počátkem 20. století odtud vzlétlo první německé motorové letadlo. Adlershof-Johannisthal byl slavný díky Albatrosu, Fokkeru, Rumpleru a Wrightu. V roce 1912 udělal Německý experimentální institut pro letectví (Deutsche Versuchsanstalt für Luftfahrt - DVL) z Adlershofu svoje sídlo. Ve 20. a 30. letech zde byly vztyčeny laboratoře, spodky pro testování motorů a hangáry a dnes jsou historickými pamětihodnostmi.\n\nAdlershof je především dobře známý kvůli sérii soutěží mezi různými designéry válečných letounů, které se zde konaly od roku 1918. Bylo to poprvé, co se po pilotech žádalo, aby podali svůj přínos do procesu výběru; piloti na oplátku žádali vyšší rychlost na úkor ovladatelnosti, o které se Idflieg vždy domníval, že je nejdůležitější.\n\nPrvní z těchto soutěží, konaná v lednu 1918, vedlo k tomu, že soutěž vyhrál Fokker D.VII a stal se jedním z nejobávanějších letounů Německa. Druhá soutěž v květnu a červnu vedla k licenci pro hlavní účastníky soutěže, Pfalzu D.XII, Fokkeru E.V, Junkers D.I a Siemensu-Schuckerta D.IV, z nichž posledně jmenovaný je mnohými považován za nejlepší německou válečnou konstrukci. Všichni tři byli vyráběni ve velkých zakázkách, aby nahradili pomalou výrobu Fokkerů, ačkoliv pouze design Pfalzu nemohl být nalezen v žádných číslech. Poslední válečná soutěž v říjnu se konala příliš pozdě na to, aby měla nějaký vliv na válečné úsilí. Dokonce i po válce proces pokračoval, čtvrtá soutěž se konala mezi únorem a květnem 1919, ale podpis Versailleské smlouvy ukončil na chvíli veškerou výrobu válečných letadel v Německu.\n\nPo 2. světové válce bylo letiště uzavřeno a od té doby ovlivňovaly historii Adlershofu tři instituce:\nPodstatná část výzkumu prováděná v institutech Akademie byla důležitá pro její úzké spojení s průmyslem a umožňovala vědcům zapojit se do celosvětové vědecké sítě. Adlershof vyprodukoval mnoho známých výrobků a objevů, například lasery s ultrakrátkými impulsy, optický spektroskop štěpící čas a zařízení na popis vesmíru. Ostatní věci jako trojohnisko a antikoncepční pilulky byly také vynalezeny v Adlershofu. V roce 1989 pracovalo v Adlershofu přes 5.600 lidí, více než polovina veškeré kapacity oddělení výzkumu a vývoje Akademie věd.\n\nPo znovusjednocení Německa byl rozpuštěn obranný regiment a osud Akademie byl zpečetěn Smlouvou o sjednocení Německa: výzkumná zařízení Akademie byla podřízena evaluačnímu maratonu Německé vědecké rady (Wissenschaftsrat), která způsobila, že asi 1500 zaměstnanců Akademie mělo být přemístěno v rámci nové vědecké struktury. Zbytku bývalých zaměstnanců bylo doporučeno buď si najít nové zaměstnání nebo začít s podnikáním. Takže z 250 nově založených společností jich bylo přibližně 100 založeno bývalými zaměstnanci akademie. Dnes zde skoro 90 % společností spolupracuje nejméně s jedním partnerem a 60 % s třemi nebo více partnery.\n\nOsm z 12 výzkumných institutů nyní umístěných v Adlershofu a financovaných Berlínem a Spolkovou republikou Německo pocházelo počátkem roku 1992 přímo z bývalé Východoněmecké akademie věd a byly začleněny do struktury federálního německého výzkumu. Ve své činnosti pokračovaly pod hlavičkou jiných orgánů, např. Společnosti Maxe Plancka anebo se včlenily do velkých výzkumných podniků, např. \"Společné iniciativy neuniverzitních výzkumných institucí v Adlershofu\" - IGAFA.\n\nV září 1991 založil spolkový stát Berlín \"Společnost vývoje v Adlershofu\" (EGA), z které v roce 1994 vznikla WISTA-MANAGEMENT Gmbh. V roce 1992 se rozhodl Berlínský senát založit \"integrovanou vědeckou a obchodní základnu\" na území Adlershofu a udělal investice do budov dosahující 230 milionů euro. Cílem bylo spojit vědu, průmysl a inovace a uvést je na trh.\n\nAby se podpořilo umístění nových podniků na území Adlershofu, byla na provozovnách vytvořena moderní specializovaná centra, některá v rekonstruovaných starých budovách a jiná v nových budovách s velkolepou architekturou. První z nich bylo v roce 1991 \"Inovační a obchodní inkubační centrum\" IGZ, následováno Centrem pro fotoniku a optické technologie, Centrem pro technologie materiálu, mikrosystémů a životního prostředí\". Na vrcholu seznamu stojí Centrum pro služby a Východ-Západ centrum pro podniky ze Střední a Východní Evropy. Až do konce roku 2000 zde WISTA MANAGEMENT Gmbh investovala přibližně 325 milionů euro.\n\nNa konci 1991 bylo přijato rozhodnutí, aby do Adlershofu byly přemístěny fakulty matematiky a přírodních věd berlínské Humboldtovy univerzity. V roce 1998 se do Adlershofu přemístilo Katedra pro počítačové vědy, následované v roce 2000 Katedrou matematiky, v roce 2001 Katedrou fyziky a v roce 2003 Katedrami fyziky, geografie a psychologie. Jedna z nejmodernějších knihoven Evropy, nové Informační a komunikační centrum \"Erwin Schrödinger-Zentrum\", je počítačové centrum, knihovna a technologické místo, které je užíváno společně jak univerzitními, tak neuniverzitními institucemi.\n\nMěsto vědy, technologie a médií\nInvestice v letech 1991-2007: 2,5 - 3 miliard eur\n\nVývoj\n\nSpolečnosti\n\nVědecké instituty\n\nMěsto médií\n\nPrůmyslové vlastnictví\n\nPark\n\n"}
{"id": "363573", "url": "https://cs.wikipedia.org/wiki?curid=363573", "title": "The Final Countdown (album)", "text": "The Final Countdown (album)\n\nThe Final Countdown je třetí studiové album švédské hard rockové skupiny Europe. Vydáno bylo 26. května 1986 společností Epic Records. Jenom v USA se prodalo více než 3 miliony kusů.\n\n\n"}
{"id": "363576", "url": "https://cs.wikipedia.org/wiki?curid=363576", "title": "Kopretinka alpská", "text": "Kopretinka alpská\n\nKopretinka alpská (\"Leucanthemopsis alpina\") je vysokohorským zástupcem čeledi hvězdnicovitých, který roste v evropských pohořích. Na Slovensku roste pouze v subalpinském až niválním stupni Tater.\n\n5-20 cm vysoká bylina, podobná kopretině bílé. Lodyha je nevětvená, s jediným květem. Květy mají bílé jazykovité květy a žlutý terč. Odlišný je tvar listů, které jsou drobnější, kožovité a hluboce vykrajované.\n\nRoste v evropských pohořích v nadmořských výškách od 1800 do 3900 m n. m. Vyskytuje se od Pyrenejí přes Alpy a Karpaty po severní Balkán.\n\nRoste na žulových sutích, na skalách, někdy také na holích ve vysokohorském stupni. Kvete od července do září.\n\n\n \n"}
{"id": "363577", "url": "https://cs.wikipedia.org/wiki?curid=363577", "title": "Sinuous rilles", "text": "Sinuous rilles\n\nSinuous rilles (někdy nazývané také Sinuous rimae, česky sinusové brázdy nebo klikaté brázdy) je zvláštní druh lávového koryta na povrchu některých terestrických těles jako jsou planety či velké měsíce. Zdánlivě připomíná říční koryto, ale vyskytuje se v oblastech, kde nebyl výskyt kapalné vody možný či pravděpodobný. Koryto bylo nejspíše vyhloubeno tekoucí lávou či magmatem.\n\nPro Sinuous rilles je typický tvar připomínající říční koryto s mnoha záhyby, které vypadají jako meandry. Koryta často bývají několik kilometrů široká a až stovky kilometrů dlouhá se začátkem často v oblasti impaktních kráterů. Začátek koryta je vzhledem k okolí v relativně vyšší poloze a jejich hloubka je závislá na vzdálenosti od počátku. Obecně platí vztah, že čím dále od počátku, tím je koryto mělčí. Vyskytují se dvě hlavní skupiny: \"rovné rilles\" a \"Sinuous rilles\". Předpokládá se, že tyto dvě skupiny mají rozdílný původ vzniku.\n\nLávové útvary byly poprvé spatřeny na Měsíci německým astronomem Johannem Schröterem 7. října 1787, kdy bylo popsáno první koryto v oblasti dnešního Vallis Schröteri. Okolo 30 těchto útvarů se dá na povrchu Měsíce sledovat na vzdálenost desítek kilometrů. Pojmenování pochází z latinského slova \"sinuosus\" označující „něco klikatého“ a německého slova \"Rille\" používané pro „útvary vzniklé prouděním tekoucí kapaliny“. K roku 2008 byly známy i na povrchu Marsu a Venuše.\n\nSinuous rilles jsou zajímavým geologickým útvarem, který má pro lidstvo možný další přínos, jelikož potenciálně umožňuje snazší kolonizaci Měsíce a dalších těles jako např. Marsu. Sinuous rilles jsou pravděpodobně lávová koryta či propadlé lávové tunely napovídající, že v místech jejich výskytu by se mohly vyskytovat i neporušené lávové tunely. Takováto místa jsou ideální pro vybudování bezpečné základny, jelikož základna nevyžaduje větší stavební úpravy. V podstatě by stačilo pouze vytvořit vzduchotěsné podmínky a vytvořit atmosféru.\n\nPůvodní představy o vzniku těchto útvarů vycházely z neschopnosti získat lepší vizuální informace, které musely být založeny na pozemských pozorováních za pomoci teleskopů. Tyto názory se opíraly o myšlenku, že se bude jednat o praskliny či zvláštní zlomy v kůře Měsíce. Později přišel americký astronom William Henry Pickering s teorií, že by Sinuous rilles mohly být vytvořeny proudem tekoucí vody či rychle roztaveným vodním ledem či permafrostem zachyceným v hornině. Teorie byla podepřena o vizuální pozorování, jelikož Sinuous rilles mají množství podobných znaků jako vodní koryta na zemském povrchu. Později se vynořily ještě další teorie a spekulace o jejich možném vzniku jako např. zkapalnění plynů na hranici zlomů.\n\nNicméně detailnější pozorování, měření jejich tvarů a nepřítomnost vody na Měsíci při makroskopickém pozorování i ve vzorcích z Měsíce začaly rychle tuto teorii podkopávat. Později se proto začala objevovat teorie, která spojovala vznik Sinuous rilles s lávovým tokem, jak přinášely mise Apollo stále nové poznatky a fotografie. Dnes je obecně přijímán názor, že Sinuous rilles jsou výsledkem rychle tekoucí lávy a to buď po povrchu, nebo v jeho těsné blízkosti, kdy se lávový proud nechová laminárně ale turbulentně. Turbulentním prouděním je do podloží předáváno mnohem více tepla než v případě laminárního proudění, což může mít za následek dosažení bodu solidu podložní horniny a její tavení. Takto roztavená hornina je pak následně společně s vyvrhovanou lávou odnášena, což vytváří lávové kanály či tunely. Odhaduje se, že rychlost tepelné eroze pak dosahuje několika centimetrů za hodinu. K tomu je nutné taktéž připočíst možnost, že vlivem eroze, nestability stěn či otřesů může dojít k propadnutí stropu a otevření dříve podzemních kanálu. Na druhou stranu některá Sinuous rilles se nedají procesy spojené s tekoucí lávou vysvětlit a jejich vznik se spojuje stále se zlomovými strukturami.\n\nNa zemském povrchu je žhavá láva v kontaktu s atmosférou, která umožňuje konvekci tepla. V prostředí vakua musí teplo z povrchu lávy unikat hlavně radiací a v malém množství částečně i kondukcí. Na Zemi při delším pohybu lávy dochází k tomu, že se na jejím povrchu vytvoří krusta, která zabraňuje rychlé ztrátě tepla a láva pod ní může proudit na větší vzdálenosti. Měsíc má oproti Zemi pouze šestinovou gravitaci, což by mohlo být možným vysvětlením, že láva byla schopna cestovat na vzdálenost až stovky kilometrů (na Zemi jsou nejdelší lávové tunely dlouhé desítky kilometrů). U ústí se většinou nenachází žádný lávový materiál, který by bylo snadné pozorovat.\n\nKoryta jsou obvykle dlouhá desítky až stovky kilometrů táhnoucí se jak rovinatou krajinou, tak i ze svahu do nížiny. Koryta, která se rozkládají v nížinách, mají často neohraničené a rozostřené okraje, což napovídá, že zde mohlo dojít k rozlevu lávy do okolí či větší erozi. Jsou obvykle jeden až pět kilometrů široká s různou hloubkou zářezu do okolní krajiny. Obecně platí, že čím je koryto dále od zdroje magmatu, tím je mělčí. Na začátku jsou tak koryta nejhlubší, což nasvědčuje většímu objemu proudící lávy či větší rychlosti. \n\nKoryto zpravidla začíná v oblasti impaktního kráteru, odkud asi pochází i materiál nutný pro jeho vznik. V průběhu pohybu se láva chová jako kapalina, takže vytváří morfologické struktury podobné říčnímu korytu včetně meandrovitých záhybů. Tvar může být různý od koryt rovných po koryta různě zakroucená, což vede vědce k myšlence, že existuje více způsobů jejich vzniku (proudící láva, tektonické pochody, průnik těchto možností atd.). Některé Sinuous rilles mají na dně prohlubně vyhloubená menší koryta, která naznačují, že tudy materiál proudil ve dvou oddělených obdobích. Sklony svahů se pohybují mezi 10° až 23° s průměrným sklonem 17°.\n\nPředpokládá se, že Sinuous rilles vzniklá na Měsíci a i dalších tělesech, jsou výsledkem vulkanismu nízkoviskózní bazaltické lávy o velmi vysoké teplotě.\n\nÚtvary podobné Sinuous rilles se na Zemi vyskytují jen velmi zřídka a ve velmi malých rozměrech. Je to dáno nejspíše tím, že silné erozivní účinky působící na povrchu Země rychle překryjí jakékoliv známky jejich existence, či dojde k jejich vyplnění vodou a začleněním do říční sítě. Eroze je hlavní důvod pro absenci významnějších struktur na zemském povrchu. Jedna z mála oblastí, kde je možné podobné struktury objevit, je sopečná provincie v oblasti Snake River Plain, kde se nachází přibližně 5 km dlouhý lávový kanál vycházející ze sopečného kráteru. I z jiných míst jako jsou např. Havajské ostrovy jsou známé mechanismy, kterými lávové tunely vznikají a které jsou nejspíše příhodné pro vznik propadlých Sinuous rilles v průběhu doby. Z výzkumu Havajských ostrovů vyplývá, že přibližně 30 % lávových tunelů je později vyplněno druhotně dalším lávovým výlevem.\n\nSinuous rilles na Měsíci jsou způsobeny nejspíše sopečnou činností v rané fázi formování povrchu tělesa, kdy byl pravděpodobně celý povrch Měsíce roztaven v podobu magmatického oceánu. Slabá vznikající měsíční kůra umožňovala snadný pohyb magmatu jen blízko povrchu lávovými kanály. Další možností vzniku mohou být velké impakty těles na povrch Měsíce, kdy došlo k roztavení velké části povrchu a vzniku velkého množství lávy. Začátek rilles je často nalézán v oblasti kráterů, i když některé mají zcela nejasný původ. Začátek koryta je vždy situován ve výše položených oblastech, odkud pak láva vlivem gravitačního působení odtéká do nižších oblastí, kde se v oblasti okolních planin pak hromadí. V některých případech je na konci koryta vidět nahromaděný materiál jako např. v oblasti kráteru Krieger. Většinou nejsou přerušovaná až na několik pozorovaných případů, kdy byly přerušeny mladším impaktem či pohořím.\n\nK roku 2008 lidstvo nedisponovalo technologií umístěnou na povrchu Měsíce či na jeho orbitální dráze, která by byla schopna objevit a zaměřit neporušené lávové kanály. Jediným nepřímým důkazem jejich existence se tak staly právě nejspíše propadlé lávové kanály v podobě Sinuous rilles. Vyskytují se např. v oblasti Vallis Schröteri, kde se nachází jedno z největších měsíčních Rilles, či okolo kráteru Alfred E. Neuman.\n\nMezi nejznámější a nejlépe prozkoumané rilles patří první objevené v oblasti Vallis Schröteri, které se stalo předmětem fotografického výzkumu posádky Apolla 15. Astronauti z Apolla 15 později prozkoumali i oblast v blízkosti brázdy Rima Hadley, což přineslo poznatky o přítomnosti bazaltických láv v okolí a na stěnách údolí. Další významné oblasti výskytu jsou Mare Imbrium a Oceanus Procellarum. Většina se vyskytuje v oblasti moří přivrácené strany Měsíce, na hranicích moří a pohoří, ale několik jich začíná i v pohořích.\n\nK roku 2002 bylo na základě snímků ze sondy Mariner 10 známo přes 60 až 90 lokalit s potenciálními Sinuous rilles. Jelikož se předpokládá, že Merkur má velmi podobný mechanismus vzniku jako Měsíc, jedná se důležitý poznatek. Většina předpokládaných Sinuous rilles se vyskytuje v oblastech hladkých oblastí či na okrajích impaktních kráterů.\n\nSinuous rilles objevená na povrchu Venuše americkou planetární sondou Magellan v 90. letech 20. století jsou soustředěna do oblasti Ovda Regio. V průměru zde byly pozorovány útvary, které byly 1 až 2 km široké a okolo desítek až stovek kilometrů dlouhé. Mezi atypické příklady patří i rilles v oblasti Baltis Vallis, které je 2,2 km široké a dlouhé až 6800 km. Často dle vizuálních pozorování horninový materiál z rilles vypadá jako materiál okolních planin, na kterých se nacházejí.\n\nPrvní snímky Sinuous rilles z povrchu Marsu pocházejí od americké planetární sondy Mariner 9. Útvary nejsou na povrchu Marsu tak časté jako na povrchu Měsíce, což je pravděpodobně spojeno s rozdílným chemismem magmat či typem vulkanické aktivity. Výzkum povrchu Marsu v 70. letech minulého století objevil a popsal 81 kanálů, které by odpovídaly definici rilles, z čehož se jich 41 nachází v okolí Elysium Planitia. Nejdelší pozorovaný útvar je „pouze“ 180 km dlouhý. Další se nacházejí na svazích kolem obrovské sopky Ascraeus Mons.\n\nSinuous rilles vzbuzují velkou pozornost mezi vědci a inženýry, kteří uvažují či plánují osídlení cizích vesmírných těles. Tyto útvary naznačují, že se na jiných terestrických tělesech mohou a s vysokou pravděpodobností i budou nacházet rozsáhlé přírodní podzemní prostory, které by mohly být snadno využitelné lidstvem pro osídlení. Propadlé Rilles jsou nejspíše poničená forma lávových tunelů, které se pod povrchem nacházejí. Jejich zkoumáním, mapováním a přesným zaměřením se selektují oblasti, ve kterých je zvýšená pravděpodobnost toho, že se zde budou nacházet další neponičené tunely vhodné pro osídlení.\n\nLávové tunely i Sinuous rilles jsou vhodné pro budoucí základny z několika důvodů. Pokud jsou zachovalé všechny strany, vyžadují jen minimální stavební práce a materiál pro uzavření a utěsnění prostoru. Za další umožňují vytvořit snadno uzavřený systém chránící před některými přírodními nebezpečími jako jsou dopady mikrometeoritů či prachové bouře. I v případě, že by nebylo možné tyto prostory uzavřít a utěsnit, jeví se jako vhodná místa pro venkovní skladování strojů a vozidel. Stínění okolních hornin by poskytovalo případným obyvatelům i ochranu před dopadajícím kosmickým zářením a radiací.\n\n"}
{"id": "363585", "url": "https://cs.wikipedia.org/wiki?curid=363585", "title": "Dayton", "text": "Dayton\n\nDayton je město na jihozápadě státu Ohio v okresu Montgomery County (severně od aglomerace Cincinnati) a má 141 527 obyvatel (2010). Byl založen 1. dubna 1796.\n\nJe známo především jako místo, na kterém bylo vyvinuto mnoho technických vynálezů a inovací v oblasti průmyslu, letectví a inženýrství. V Daytonu se například narodili a působili bratři Wrightové, kteří si zde otevřeli obchod s koly.\n\nByla zde také vyjednána tzv. Daytonská dohoda, která v roce 1995 ukončila bosenskou válku.\n\n"}
{"id": "363586", "url": "https://cs.wikipedia.org/wiki?curid=363586", "title": "Klínatka obecná", "text": "Klínatka obecná\n\nKlínatka obecná (\"Gomphus vulgatissimus\") je druh vážky z podřádu šídel. Je rozšířena po celé Evropě, ale v některých zemích je na pokraji vyhubení. V Česku se vyskytuje nehojně, v poslední době se její počet vlivem znečištění vody snižuje. Je zapsaná v červeném seznamu ohrožených druhů bezobratlých jako druh zranitelný.\n\nJejí tělo s délkou 45-50 mm je žluté nebo nazelenalé s černými pruhy na hrudi. V barvě těla se projevuje pohlavní dichroismus, kdy samička je spíš žlutá a sameček spíše zelenavý. Oči se na temeni nestýkají (poznávací znak klínatek). Křídla jsou čirá s rozpětím 60-70 mm. Nohy má celé černé. Svrchu je zadeček černý s tenkým podélným žlutým pruhem uprostřed, který na posledních článcích mizí. Zadeček je u samečků na posledních článcích rozšířený.\n\nNymfy (larvy) se líhnou z vajíčka po několika týdnech. Nymfy žijí na písčitých dnech čistých nebo málo znečištěných vodních toků i lesních jezírek. Zde se živí malým vodním hmyzem. Nymfa se vyvíjí 3-4 roky. Dospělé klínatky létají od května do července. Zaletují někdy i daleko od vody, pak je lze potkat na lesních cestách, mýtinách apod. Samičky nemají kladélka, proto snáší vajíčka za letu přímo na vodní hladinou, na které jsou pak neseny proudem dál, než se uchytí na dně.\n\n"}
{"id": "363590", "url": "https://cs.wikipedia.org/wiki?curid=363590", "title": "Svinica", "text": "Svinica\n\nSvinica (polsky \"Świnica\") je prvním významným vrcholem v hřebeni Vysokých Tater východně od Ľaliového sedla, které je odděluje od Západních Tater. Měří 2301 m a nachází se na hranici Polska a Slovenska. Svahy hory spadají do třech významných tatranských údolí: Dolina Gąsienicowa (Polsko), Dolina Pięciu Stawów Polskich (Polsko), Tichá dolina (Slovensko).\n\nJe přístupná po turistických značkách z polské strany i ze slovenského Podbanského přes Suché sedlo (Kasprov vrch) a Ľaliové sedlo.\n\n"}
{"id": "363592", "url": "https://cs.wikipedia.org/wiki?curid=363592", "title": "Výstaviště Praha", "text": "Výstaviště Praha\n\nVýstaviště Praha, označované též jako \"holešovické výstaviště\", je výstavní areál v Praze 7 v Bubenči, v blízkosti zástavby Holešovic. \n\nDominantní stavbou areálu je secesní Průmyslový palác, dále se zde mj. nalézají Lapidárium Národního muzea, Maroldovo Panoráma bitvy u Lipan, Křižíkova světelná fontána či akvárium Mořský svět. Severní část areálu zaujímá zábavní park, tradičně známý jako dnešní místo Matějské pouti. \n\nAreál slouží k pořádání výstav, koncertů či dalších kulturních akcí. K roku 2008 mělo výstaviště rozlohu 36 hektarů. Dlouhodobým nájemcem byla do konce roku 2014 společnost Incheba Praha (nájemní smlouva původně měla platit do roku 2016). Od 1. ledna 2015 je areál ve správě akciové společnosti Výstaviště Praha, a. s., dříve Rozvojové projekty Praha, jejímž stoprocentním vlastníkem je hlavní město Praha, a cílem hlavního města je kompletní revitalizace areálu výstaviště. Tato společnosti uzavřela s Inchebou Praha do roku 2018 smlouvu zajišťující realizaci konkrétních veletrhů.\n\nVýstaviště se nachází nedaleko stanice nádraží Holešovice na lince metra C. Areál vznikl ve východní části Královské obory, jejíž zbytek, park Stromovka, s Výstavištěm tedy na západní straně sousedí. V sousedství výstaviště se ve Stromovce nachází Planetárium Praha. Na východní straně na výstaviště navazuje Tipsport arena, domovská hala klubu HC Sparta Praha.\n\nVýstaviště vzniklo vydělením východní části z původní rozlohy parku Královská obora při příležitosti Jubilejní zemské výstavy, uspořádané v roce 1891 v upomínku 100. výročí první průmyslové výstavy z roku 1791. Stala se přehlídkou kulturní a hospodářské vyspělosti českého národa. Během jejího konání (od 15. května do 18. října) navštívilo výstaviště přibližně 2,5 milionu lidí. Centrem Výstaviště se stal secesní Průmyslový palác, otevřený 15. března 1891 a vystavěný dle projektu architektů Bedřicha Münzbergera a Antonína Wiehla. Veškeré výstavní budovy byly postaveny v rekordním čase jednoho roku. Návštěvníci měli možnost se seznámit s průmyslovou, zemědělskou, lesnickou, ale i společenskou a kulturní stránku života v Čechách. Před vchodem do Průmyslového paláce stála socha Jiřího z Poděbrad od Bohuslava Schnircha, kterou se dnes chlubí město Poděbrady. Vyhledávanou atrakcí byla balónová aréna, konaly se tu vyhlídkové lety upoutaným i volným balónem.\n\nVzhledem k účasti Františka Křižíka na výstavě nebylo pochyb o elektrickém osvětlení. Křižík použil obloukovky vlastní konstrukce – celkem jich nainstaloval 226. Nezaměřil se však jen na osvětlení, na věž Průmyslového paláce nainstaloval obří reflektor a také zkonstruoval světelnou fontánu. Ta se stala jakýmsi symbolem výstavy. Lidé si zde domlouvali schůzky a v podvečerních hodinách nechtěl nikdo propásnout tuhle atrakci. S dnešní podobou však už má pramálo společného. Voda stříkala do výše několika desítek metrů a záři světelných zdrojů bylo vidět až ze Starého Města. Měnící se zabarvení tryskající vody bylo dosahováno různobarevnými skly, umístěnými nad obloukovkami a vyměňovány obsluhou v pravidelných intervalech.\n\nUkončením první výstavy ale éra Výstaviště nekončila, ba právě naopak. Na konci 19. století se ujala myšlenka uspořádat národopisnou výstavu, jako možnost předvést lidovou kulturu českého národa v celé její šíři. Schromážděné exponáty se měly stát základem národopisného muzea. Hlavním programátorem výstavy byl ředitel Národního divadla F. A. Šubert. Výstava proběhla ve dnech 16. 5. – 31. 10. 1895 a předcházeli jí tři roky přípravných prací. Zastoupeny byly všechny země, ve kterých žil „českoslovanský“ národ: Čechy, Morava, Slezsko, Dolní Rakousy, Uhry a Spojené státy americké. Hlavní atrakcí byla vesnice s replikami lidových staveb. V Národopisném (Průmyslovém) paláci se nacházela expozice figurín v lidových krojích. Během výstavy se konaly i četné doprovodné akce, jako např. závody, dětské hry nebo III. všesokolský slet. U příležitosti zahájení výstavy vzlétli se svým balonem „Ressel“ vzduchoplavci František Hůlka a Ferdinand Wandas, kteří poté uskutečnili dalších 34 letů.\n\nPlný název výstavy v roce 1898 zněl „Výstava architektury a inženýrství spojená s výstavou motorů a pomocnách strojů pro živnostvníky a s odbornou výstavou klempířů v zemích koruny České“. Uskutečnila se ve dnech 15. června až 17. října 1898 a ze tří výstav 90. let 19. století byla relativně nejméně úspěšná – zavítalo na ni „jen“ něco přes půl milionu návštěvníků. Ke stavbám z minulých výstav přibyl ještě dřevěný pavilon pro Maroldovo panoráma bitvy u Lipan. Navrhl jej Jiří Justich, který byl i autorem malovaných pohlednic z výstavy. Kuriozitou výstavy se stala \"Krčma U Nesmysla\" v secesním stylu, postavená podle projektu Jana Kouly, která měla být výsměchem vídeňské secesi. Krčma se stala velmi populární mezi umělci. Kino\"Český kinematograf\" promítalo první české filmy Jana Kříženeckého a Josefa Pokorného.\n\nVýstava se pořádala ve dnech 14. 5. – 18. 10. 1908 na oslavu 60 let panování císaře Františka Josefa I. a měla ukázat hospodářský pokrok v obvodu pražské Obchodní a živnostenské komory (OŽK), podíleli se na ní jak čeští, tak němečtí vystavovatelé. Hlavním architektem byl Rudolf Kříženecký. K významným stavbám patřil pavilon obchodu od Jana Kotěry, zdobený plastikami od Jana Štursy. Kotěra navrhl i pavilon průmyslového školství. Bývalý pavilon retrospektivní výstavy z roku 1891 byl novobarokně přestavěn pro pavilon města Prahy (dnešní Lapidárium), nově byla vystavena Strojovna.\n\nKuriózní byla Navrátilova restaurace U slona, stavba ve tvaru velkého slona s hostinskou místností v trupu, nesoucí reklamu Prvního pražského měšťanského pivovaru. Propagace pivovaru zahrnovala také čepování reklamního piva „Bai-kai-lai“ a novou stejnojmennou píseň v pochodovém rytmu s melodií Karla Pospíšila na text Jiřího Chocholouše, jejíž známost přetrvala dodnes a byla za rok 1908 vybrána do ankety Hit století. Po skončení výstavy byla restaurace přestěhována do Sedlce, kde dále sloužila v blízkosti železniční tratě.\n\nV časopise Zlatá Praha si toho roku si lze přečíst: „\"Nehlučná, avšak horlivá a neúnavná, asi od půldruha roku datující práce dospívá zdárných výsledků: stojíme již před brzkým otevřením bran nové velkolepé výstavy, která svým zevnějškem a hávem, svým bohatým obsahem, svou velkolepostí a daleko za hranice naší vlasti sahajícím významem předčiti má všecky dosavadní výstavy pražské a která – jak dnes již jest zjištěno – bude větší než všechny dosud v Rakousku vůbec pořádané výstavy mimo jedinou světovou vídeňskou z r. 1873“.\"\n\nV roce 1920 byly založeny z iniciativy Václava Boháče Pražské vzorkové veletrhy, jejichž pořadatelé si kladli za cíl organizovat výstavní a veletržní činnost a propagovat československé výrobky. První veletrh se konal v září 1920. Další se pak konaly každoročně na jaře a na podzim až do roku 1941 a dále v letech 1946 až 1951. Veletrhy přitahovaly nejen obchodníky z celého světa, ale i statisíce návštěvníků z Prahy a z celé republiky. Sloužily především k uzavírání obchodních kontaktů a v jejich rámci se konaly i menší, specializované výstavy jednotlivých druhů zboží.\n\nNa Výstavišti každoročně v květnu pořádala hospodářské výstavy Ústřední hospodářská společnost. Výstavy byly největším trhem hospodářských strojů, nejlepším domácím skotem na trhu a hodpodářského zvířectva. Po roku 1945 již Hospodářské výstavy nebyly obnoveny.\n\nI. mezinárodní výstava automobilů, motocyklů a kol proběhla ve dvoraně Průmyslového paláce ve dnech 23. až 25. dubna 1905. Kromě domácích výrobců motocyklů Laurin & Klement, Josef Walter a dalších zde byli k vidění automobily značky Benz, Clément-Bayard, Mercedes a Spitz. V průběhu dalších let byly přítomny automobilky Fiat, Delahaye a okruh vystavovatelů se dále rozšiřoval. První poválečný autosalon se konal v roce 1947, pak byla tradice přerušena na třiačtyřicet let – až do roku 1991.\n\nV roce 1937 uvedla Československá pošta do provozu nové zařízení – autopošty. V sobotu 16. října 1937 byl na Výstavišti představen první vůz autopošty značky Škoda. A protože se osvědčil, objednala pošta i druhý a ten byl dán do užívání v květnu 1938 při Hospodářské výstavě.\n\nV roce 1920 se v Průmyslovém paláci uskutečnila I. mezinárodní letecká výstava pod patronátem prezidenta T. G. Masaryka, který zaštítil i výstavy následující. Celkem bylo k vidění 16 letadel. Na následující výstavě vystavovaly i zahraniční firmy, které předvedly 40 letadel, motory a příslušenství. V roce 1927 se konala již IV. mezinárodní letecká výstava, tradici ale poté přerušila hospodářská krize a po druhé světové válce se již letecké výstavy nepodařilo obnovit.\n\nMezinárodní výstava hasičstva, bezpečnosti a samaritánství proběhla na Výstavišti ve dnech 29. června až 8. července 1928 v rámci sjezdu Slovanského hasičstva. Výstavu navštívil i tehdejší prezident T. G. Masaryk. Jednotlivých cvičení se zúčastnilo i 2000 hasičů.\n\nVýstava proběhla ve dnech 2. května až 10. července 1948 a zapadala do rámce oslav 100. výročí revolučního roku 1848 a zrušení poddanství. Lišila se od Hospodářských výstav tím, že jejím hlavním úkolem byla propagace nového lidově-demokratického zemědělství a družstevnictví. Jednotný architektonický ráz vtiskl výstavě architekt. Jiří Kroha, který ale bohužel nechal zbourat historickou výstavní bránu Antonína Wiehla z roku 1891.\n\nNa dnešní Výstaviště byl přenesen pavilon Československa pro světovou výstavu v Bruselu (bez restaurace umístěné na Letnou), dnes z něj zbyly jen základy. V roce 1958 jej navrhli architekti František Cubr, Josef Hrubý a Zdeněk Pokorný jako ocelovou stavbu s hliníkovým pláštěm. Získal na výstavě zlatou medaili a proto byl uchován a přemístěn na Výstaviště, do tehdejšího Parku kultury a oddechu Julia Fučíka. Bruselský pavilon sloužil různým výstavám až do roku 1991, kdy vyhořel. Tato stavba již nebyla nikdy obnovena.\n\n\nPavel Sehnal, předseda Občanské demokratické aliance (ODA) a majitel skupiny SPGroup (která vlastní mimo jiné výstaviště v Letňanech, pojišťovnu Slavia a akvapark v Čestlicích) v srpnu 2018 navrhl, aby byl areál přejmenován na Park Miloše Formana po režisérovi, který zemřel v dubnu 2018. Součástí návrhu jsou i záměry na změnu zaměření areálu, který by se měl stát kulturním a relaxačním místem a vznikly by zde například pavilony pro letní filmový a divadelní festival, tedy Pavilon Miloše Formana nebo letní scéna pro filmový a divadelní festival. Potomci Miloše Formana, dvojčata Petr a Matěj, podle Sehnala tuto myšlenku podporovali. Část území by podle něj měla i nadále sloužit pro zábavní atrakce.\n\n\n"}
{"id": "363593", "url": "https://cs.wikipedia.org/wiki?curid=363593", "title": "Georgetownská univerzita", "text": "Georgetownská univerzita\n\nGeorgetownská univerzita () je nejstarší římskokatolická univerzita ve Spojených státech amerických se sídlem ve Washingtonu D.C. Je známá jako elitní škola především díky své výuce diplomacie, mezinárodních studií, politických a ekonomických věd na Fakultě zahraniční služby (School of Foreign Service), která patří k nejlepším na světě, a dále i ve výuce medicíny, práva a byznysu. Na univerzitě každoročně studuje přes 7000 studentů v bakalářských a přibližně 9000 studentů v navazujících studijních programech z více než 120 zemí světa. Mezi nejznámější absolventy patří bývalý americký prezident Bill Clinton, Prezident Evropské Komise José Manuel Barroso, bývalý ředitel CIA George Tenet, herec Bradley Cooper či generál James L. Jones. Georgetown je členem asociace jezuitských vysokých škol a univerzit.\n\nGeorgetown byl založen roku 1789 jezuitským knězem Johnem Carrollem (1736 - 1815). Prvním studentem se stal William Gaston, který však musel svá studia přerušit kvůli nemoci. V roce 1814 pomohl poslanec Kongesu Spojených států William Gaston univerzitě k oficiálnímu uznání, které podepsal americký prezident James Madison 1. března 1815. Roku 1817 se stali prvními absolventy bratři Charles a George Dinniesové z New Yorku, kteří ukončili studium umění bakalářskými akademickými tituly. V roce 1850 byla škola rozšířena o lékařskou fakultu (dnes School of Medicine), o dvacet let později (1870) přibyla právnická fakulta (dnes Georgetown Law Center). Tehdy činilo školné minimálně 50 dolarů. Pod vedením kněze Patricka Healyho (1834 - 1910) (první Afroameričan, který dosáhl titulu doktor), zažila univerzita svou druhou vlnu rozkvětu (1874 - 1882) a proměnila se z malé školy v moderní univerzitu světového renomé.\n\nPo ukončení americké občanské války (1861 - 1865), ve které velká většina studentů a absolventů Georgetownu bojovala na straně Konfederace, přijala univerzita své typické barvy modrou (barva severních států - Unie) a šedou (barva jižních států - Konfederace) jako symbol znovusjednocení země.\n\nUniverzita je složena z 8 fakult:\n\nGeorgetown nabízí výuku v 48 bakalářských programech (studenti si rovněž mohou vytvořit vlastní specializaci již během bakalářského studia) a téměř 60% bakalářských studentů stráví alespoň jeden semestr v zahraničí (mezi partnerské instituce patří University of Oxford, University of St. Andrews, London School of Economics, Ludwig-Maximilians-Universität München, Karlova Univerzita v Praze, King's College, Sciences Po Paris, American University in Cairo, Yonsei University, University of Melbourne, Universidad Iberoamericana a mnoho dalších).\n\nNavazující studium je realizováno při 50 katedrách v magisterských, doktorských a double-degree programech.\n\nNejstarší fakulta (zal. 1789) dodnes vzdělává bakalářské studenty v 30 hlavních oborech (majors) při 23 katedrách (departments). Uděluje bakalářské tituly \"Bachelor of Arts\" a \"Bachelor of Science\".\nNejmladší fakulta (zal. 1957) realizuje výuku bakalářských (BSBA) a magisterských programů (MBA, EMBA). Dle Princeton Review je čtvrtou nejlepší business školou v USA (po Harvardu, Stanfordu a Northwestern University), v mezinárodních žebříčcích se umisťuje v první padesátce.\nEdmund A. Walsh School of Foreign Service je považována za jednu z nejprestižnějších v oboru mezinárodních vztahů na světě. Realizuje výuku v jednom bakalářském programu (BSFS) a osmi magisterských programech.. Dle časopisu \"Foreign Policy\" je Georgetown druhou nejlepší institucí (po Harvardově univerzitě) vzdělávající profesionály pro americkou vládu a podle výzkumu TRIP/Foreign Policy nabízí nejlepší magisterské programy v mezinárodních studiích na světě (1. Georgetown, 2. Johns Hopkins, 3. Harvard, 4. Princeton, 5. Tufts (...), 9. LSE (...), 15. Oxford) .\n\nPrávnická fakulta Georgetown University sídlí na zvláštním kampusu v centru Washingtonu a uděluje magisterské (LL.M.) a doktorské (JD, S.J.D.) akademické tituly. Dle mnohých hodnocení patří mezi nejlepší v USA, a to zejména v klinických programech a mezinárodním právu.\nDruhá největší fakulta (po Georgetown Law) nabízí 46 navazujících programů, které jsou realizovány při 34 katedrách. Jde o nejstarší fakultu poskytující magisterské vzdělání ve Spojených státech amerických (zal. 1820).\nLékařská fakulta spolu s Fakultní nemocnicí (Georgetown University Hospital) uskutečňuje výuku v magisterských (MD) a doktorských programech (PhD). V roce 2008 bylo ke studiu přijato 3,1% uchazečů. Založena byla v roce 1851.\nFakulta zdravotní péče poskytuje vzdělání v bakalářských a magisterských programech v oborech zdravotní péče, managementu a mezinárodního lékařství.\nFakulta třetího věku poskytuje vzdělání seniorům starším 55 let. Vzdělává každoročně více než 5000 studentů a uděluje bakalářské, magisterské a doktorské tituly.\n\nUniverzita patří mezi nejselektivnější instituce terciárního vzdělávání v USA. V roce 2012 bylo do bakalářských programů přijato 16% uchazečů. Do navazujících programů bylo přijato mezi 3,6% a 34,9% uchazečů (dle oboru). Na základě výzkumu National Bureau of Economic Research z roku 2004 patří Georgetown mezi 20 nejžádanějších univerzit v USA a mnohé na univerzitě vyučované obory mají mezinárodní renomé (například magisterské programy mezinárodních studií na School of Foreign Service jsou dle časopisu Foreign Policy nejlepší na světě). Pro svou relativně malou velikost a užší spektrum vyučovaných oborů nezaujímá v mezinárodních žebříčcích nejvyšší pozice jako podobně selektivní univerzity.\n\nUniverzita se nachází v Georgetownu (městská část severozápadně od Washingtonu D.C.), který se rozkládá mezi 35. ulicí NW a Glover Archibold Park a mezi řekou Potomac a Reservoir Road. Je vzdálená asi 20 bloků od Bílého domu. Právnická fakulta (Georgetown University Law Center) leží na New Jersey Avenue několik bloků od Kapitolu.\n\nGeorgetown University disponuje několika nemovitostmi v zahraničí, z nichž nejdůležitější se nacházejí v Itálii, Turecku a Kataru. Budova Fakulty zahraniční služby v Kataru byla otevřena v roce 2005 a probíhá v nich výuka bakalářských studijních programů v oboru mezinárodních vztahů a diplomacie. Univerzita dále disponuje akademickými centry v Londýně a Šanghaji.\n\nMezi studenty jsou tradičně zastoupeny četné etnické, náboženské a národnostní skupiny. Každoročně je přibližně 10% studentů zahraničních, přičemž zastoupeno je průměrně 130 národností. 41,2 % studentů se hlásí k římskokatolické církvi, 22 % k protestantským církvím, 6,5 % k judaismu. Na univerzitě studuje více než 400 muslimských studentů. Bakalářští studenti bydlí na hlavním kampusu, studenti navazujících programů v okolí univerzity.\n\nTéměř všichni studenti jsou zapojeni do aktivit alespoň jedné studentské organizace, kterých působí na univerzitě téměř 200. Na univerzitě působí studentské noviny \"The Hoya\" a týdeníky \"Georgetown Law Weekly\" a \"The Georgetown Voice\".\n\nSportovní týmy Georgetown University se nazývají Hoyas (podle starého pokřiku \"Hoya Saxa\"). Univerzita je členem Big East Conference. Dle žebříčku U.S. News & World Report patří sportovní týmy univerzity mezi 20 nejlepších v národním srovnání.\n\n\n\n\n"}
{"id": "363594", "url": "https://cs.wikipedia.org/wiki?curid=363594", "title": "Warzone", "text": "Warzone\n\nWarzone je stolní, strategická, válečná hra miniatur vycházející ze světa Mutant chronicles. Hraní není pouze o simulování bitev z daleké budoucnosti, ale také o sběratelství a modelářství. Celkem je možno hrát za patnáct různých armád, které lze rozdělit na strany dobra a zla. První edice pravidel a modelů vyšla v Česku roku 1992. V současné době už se jedná o „mrtvou“ hru. Nepořádají se žádné oficiální turnaje a ani nejsou vydávány nové modely nebo zdokonalována pravidla.\n\nZemě na konci 23. století pomalu umírá. Neexistují žádné státy a národy. Vše nahradily všemocné megakorporace. Vůdci korporací z bezpečí svých vysokých věží spřádají plány, jak opustit zničenou planetu. Za nepředstavitelných nákladů jsou stavěny obrovské archy čnící k obloze. Země byla pomalu drancována, aby mohl být tak smělý plán uskutečněn. Když přišel den exodu vybraní občané korporaci se nalodili do svých lodí a opustili rodnou platetu. Miliardy lidi zůstaly na zdevastovaném povrchu a zbyla jim jen nenávist ke korporacím.\nPotomci zakladatelů megakorporací se vylodili na místech předem pro ně připravených. Každá korporace měla svou vizi dokonalého světa, kterou chtěla naplnit. Hrdí pionýři Kapitolu se zmocnili úrodných plání Marsu. Vstoupili na Měsíc a začali budovat Lunu, nejskvělejší město sluneční soustavy. Budovatelé Bauhausu se usadili na Venuši. Bojovali proti mocným nestvůrám a nepříznivým podmínkám a vytváří nový, dokonalý svět řádu. Ctnostní občané Mishimy vyhloubili své jeskynní města pod rozpálenými pouštěmi na Merkuru. Obrovská podzemní města se zaplnily lidmi. Imperiál se snažil vydobýt si své místo v už tak přeplněné Sluneční soustavě a posílal velké svazy Conquistadorů, aby zabírali území po celém vnitřním systému a prozkoumávali dosud neznámá území asteroidů a vnějšího systému. Megakorporace vytvořily nejskvělejší civilizace, jaké kdy lidstvo vidělo. Ale zlaté časy měly brzo skončit. Conqiustadoři Imperiálu dosáhli Pluta a odkryli na něm tajemnou temnou desku. A tak byla na svět vypuštěna Černá symetrie a začala se roztahovat po sluneční soustavě. Jako první zamořila všechny stroje. Nejdokonalejší technologické systémy začaly selhávat. Lidstvo se ocitlo v dobách temna. Vše se hroutilo a pro vůdce korporaci nebylo nic snazšího než svalit vinu na ostatní. A tak začala válka korporací. Spojenectví se uzavírala stejně snadno, jako se vzápětí porušovala. Do této temné doby vstoupil muž naděje a vize jménem Nathaniel Durand. Měl se stát prvním Kardinálem Bratrstva. Bratrstvo hlásalo cestu míru. Durand sjednotil korporace a ukončil nesmyslné války. Mír však neměl trvat dlouho. Tajně vyslaná skupina conquistadorů přistála na desáté planetě Neru a objevila zde podivnou pečeť. Jejím rozlomením byla na svět vypuštěna Černá legie, jejíž démonické armády začaly šířit zkázu všude tam, kam vkročily. Staré sváry se opět vynořily na povrch a začala všeobecná válka.\n\nLidé této megakorporace pocházejí z dálného východu, hlavně z Japonska a Číny. Po velkém exodu ze Země se usídlili na planetě Merkur. Zřízením se korporace podobá tradičnímu Japonsku. Jejich hlavní specialitou je boj zblízka a velká mobilita, která nahrazuje menší odolnost vojáků. Pokud se dostanou k nepříteli na dosah svých ceremoniálních mečů, způsobí protivníkovi obrovské ztráty.\n\nTvoří jej původní obyvatelé Commonwealthu, tedy zemí britské koruny. Jejich novou domovinou je pás asteroidů. Jedná se o velké společenství klanů spojených pod jednou korunou. Mají ze všech korporaci nejvariabilnější armádu. Věrnost královně přísahají také divocí Wolfbaneovci, podobní dávným Skotům, kteří přijali za svůj klanový způsob života.\n\nPůvodně evropská megakorporace se usídlila na Venuši. Vládnou jí čtyři vévodské rody, původem z Německa, Itálie, Ruska a Francie. Jejich vojenská síla spočívá v kvantitě, kvalitní výzbroji a těžké palebné síle. V rukou zkušeného hráče velmi nebezpeční.\n\nByl založený ve Spojených státech a stojí na hodnotách demokracie, akcionářství a svobodného podnikání. Mají vysoce organisovanou armádu s velkým výběrem speciálních jednotek. Disponují nejsilnějším letectvem ve hře. Jsou však slabší v boji zblízka.\n\nNově vzniklá korporace založená až po Velkém Exodu. Vědci Kybertroniku, navzdory nevůli Bratrstva, znovuobjevili a využili možnosti propojení strojů a lidí. Výsledkem jsou jejich mechaničtí vojáci. Výsledkem je nejkvalitnější, nejvšestranější a nejnákladnější armáda ve hře.\n\nNábožensky orientovaná korporace vzniklá pouze kvůli boji s Černou legií. Snaží se sjednotit ostatní korporace k boji proti silám Temnoty. Mystici bratrstva ovládají Umění, světlou magii, kterou ničí stoupence Temnoty a posilují a léčí vlastní vojáky. Kardinál sídlí na Luně, odkud koordinuje pokračující boj proti Temnotě. Velmi silní, hlavně v boji proti legii.\n\nPo staletích, kdy byl povrch Země po velké katastrofě naprosto nevhodný k životu se přeživší lide pomalu odvažují vylézat ze svých podzemních úkrytů a prozkoumávají nový svět. Mnoho lidí zahynulo, ale veškerý život se stále vyvíjí, aby obstál v nových podmínkách. Přeživší lidé se stali drsnými a otužilými válečníky kdykoliv připravenými bránit své domovy proti nepřátelům.\n\nJejich říše se rozkládá na území dnešního Ruska. Mají nejpočetnější armádu a nejrozvinutější průmysl.\n\nKočovníci původem z blízkého východu. Žijí na hřbetech svých mamutů temnoty, na kterých také vyjíždějí do bitev.\n\nJejich domovina se rozkládá na území dnešní Francie. V dobách, kdy ostatní kmeny přečkávali v podzemních krytech, byli jejich předci nuceni zůstat na povrchu. Jako jediní se plně adaptovali a dokonce se jim daří. Mohou dýchat edenský vzduch bez plynové masky, aniž by jim hrozila jakákoliv újma na zdraví.\n\nLuteráni se během exodu nedostali do obrovských arch a byli nuceni zůstat na Britských ostrovech. Během pohromy se Anglie spojila se starým kontinentem, když se část atlantského oceánu vypařila. Aby mohli přežít na povrchu, podstupují luteránské děti hrozný chirurgický zákrok, kdy je jim vyoperována nosní chrupavka a sešity ústa díky čemuž mají luteráni dokonale hladkou tvář. Do krku je dítěti následně voperována malá krabička, kterou dýchají a přijímají potravu. Luteráni vymysleli složitou formu posunkové řeči, aby se mohli dorozumívat i bez úst. Poslední generace navíc získali omezené telepatické schopnosti.\n\nApoštol války, Pán Černé technologie, 2. apoštol\n\nApoštol prázdnoty, Vládkyně kouzel, 1. apoštol\n\nApoštol bláznovství, Pán vizí, 3. apoštol\n\nApoštol zkaženosti, Pán všeho nečistého, Velký Poskvrnitel, 5. apoštol\n\nPán nevraživosti, Princ lží, 4 apoštol\n"}
{"id": "363597", "url": "https://cs.wikipedia.org/wiki?curid=363597", "title": "Marsilius z Padovy", "text": "Marsilius z Padovy\n\nMarsilius z Padovy (latinsky Marsilius Patavinus, italsky \"Marsilio\" nebo \"Marsiglio da Padova\"; c. 1275/1280 – c. 1342/1343) byl italský humanistický myslitel, ovlivněný učením filozofa Averroa. Vytvořil světskou, proti papežské teokracii zaměřenou koncepci státu a politiky, dle níž je lid suverénním nositelem moci a státní moc je nezávislá na církevní moci.\nNarodil se v Padově někdy mezi léty 1275–1280. V Paříži studoval medicínu, filozofii a teologii. Stal se profesorem teologie (1312) a v roce 1313 rektorem pařížské Sorbonny. Zde se seznámil s učením Aristotela a Averroa i s názory stoupenců silné nacionální francouzské monarchie. Když se rozpoutal boj mezi papežem Janem XXII. a císařem Ludvíkem IV. Bavorem, postavil se rozhodně na stranu císaře Ludvíka a učinil tak bez ohledu na skutečnost, že papež Jan XXII. v roce 1324 Ludvíka Bavora exkomunikoval. \nV Paříži vznikl roku 1324 jeho nejvýznamnější spis \"Defensor pacis\" [Obránce míru], který napsal snad za spoluúčasti svého přítele Jana z Jandunu. V tomto díle je vše podstatné z politické a náboženské teorie, co dělí dobu moderní od středověku, je v něm převrácen tradiční středověký myšlenkový svět a církevní pořádek. \n\n„Obránce míru\" se spis nazývá z toho důvodu, že v něm obsažené zásady prý mohou vést k míru. Namísto tradičního učení, že královská moc pochází od boha, se ve spisu tvrdí, že nositelem veškeré moci světské i církevní je suverénní lid a na církvi nezávislý stát. Nejvyšší církevní instancí je vrchností svolaný všeobecný koncil. Církev má být nemajetná a působit jen na poli duchovním. Papežův primát znamená jen čestné prvenství a nezakládá se na božím ustanovení.\n\nPapež Jan XXII. prohlásil několik vět z tohoto spisu za kacířské, jeho autory exkomunikoval (1327), jejich díla zapověděl. Papež Klement VI. později prohlásil, že „nikdy nečetl horšího kacíře nad tohoto Marsilia Padovského.\" \nPoněvadž spis „Defensor pacis\" vzbudil hned po svém zrodu zásadní odpor církevních kruhů, uchýlil se Marsilius již na jaře 1326 do Norimberka pod ochranu císaře. Papež Jan XXII. pak vydal edikt, v němž Ludvíka Bavora odsoudil i za to, že bludaře Marsilia z Padovy a Jana z Jandunu s jejich bludařskou knihou \"Defensor pacis\" chrání.\n\nMarsilius se stal císařovým poradcem a lékařem. V letech 1327–1328 podnikl Ludvík tažení do Itálie, aby se dal v Římě korunovat. Marsilius byl jmenován vikářem v Římě a zúčastnil se i Ludvíkovy císařské korunovace. Byl patrně i iniciátorem pokusu císaře Ludvíka o sesazení papeže Jana XXII. a o nastolení vzdoropapeže Mikuláše V. Tento vzdoropapež jmenoval Marsilia v roce 1328 milánským arcibiskupem. \n\nPo návratu císaře z Itálie setrval Marsilius pod jeho ochranou až do své smrti (asi 1342–1343, místo nejisté). V době pobytu u císařského dvora vznikly i jeho další spisy: \"Defensor minor\" [Menší obránce], \"Tractatus de translatione Imperii\" [Traktát o přenesení císařství], \"Tractatus de iurisdictione imperatoris in causis matrimonialibus\" [Traktát o císařově právu v manželských sporech]. Tyto práce měly za cíl zdůvodnit posílení císařských pravomocí proti nárokům papežů. \nNa přelomu let 1341–1342 vyvrcholilo úsilí císaře Ludvíka Bavora oženit svého syna markraběte Ludvíka s Markétou Korutanskou. Ta však byla provdána za Jana Jindřicha, syna českého krále Jana Lucemburského. Markéta tedy obvinila Jana Jindřicha z impotence a ze sexuální zvrhlosti. Císař Ludvík pak manželství Markéty s Janem Jindřichem ze své pravomoci zrušil a oženil s Markétou svého syna. Císař prohlašoval, že rozhodl „v souladu s božským zákonem\" a přisuzoval si tudíž moc, jakou měl podle tehdy uznávaných norem pouze papež. Byl si však vědom závažnosti svého činu, a proto si vyžádal od učenců, kteří žili pod jeho ochranou, odborné posudky o této záležitosti.\n\nMarsilius napsal na konci roku 1341 nebo na začátku roku 1342 spis \"Tractatus de iurisdictione imperatoris in causis matrimonialibus\" [Traktát o císařově právu v manželských sporech], ve kterém se pokusil ospravedlnit císařův postup a tvrdil, že rozvod manželství náleží vrcholné moci světské, a nikoli církevní.\n\nLucemburkové ani papež tento rozvod ovšem neuznali. Kdyby se Marsilius dostal do rukou Lucemburků, kteří celou tuto aféru považovali za pohanu svého rodu, jistě by se mu zle vedlo. K církevnímu rozloučení zmíněného manželství došlo až v roce 1349, aby se Jan Jindřich mohl oženit s Markétou Opavskou; s tou pak měl šest dětí.\n\n\n"}
{"id": "363601", "url": "https://cs.wikipedia.org/wiki?curid=363601", "title": "Bedřich Münzberger", "text": "Bedřich Münzberger\n\nBedřich Münzberger (20. října 1846 Praha-Karlín – 23. července 1928 Praha) byl český architekt, známý tvorbou tří stylových období, od historismu přes secesi (Průmyslového paláce na pražském Výstavišti) až ke konstruktivismu.\n\nNarodil se jako nejstarší z pěti dětí Josefa Münzbergera (1803-kolem 1858), jehož německá rodina pocházela z dnes již zaniklé vsi Habichstein (Jestřebí Hora) na Českolipsku. Matka Gabriela byla rozená Barvitiová (1825-1897), sestra architekta Antonína Barvitia a malíře Viktora Barvitia.\n\nVystudoval architekturu na Českém vysokém učení technickém. Oženil se Karolínou Havlíkovou (1858), s níž vychoval čtyři děti (Leopold 1886, Bedřich a Jarmila 1888, Jaroslav 1891).\nPo studiu vykonával praxi ve stavební kanceláři svého strýce Ignáce Vojtěcha Ullmanna. Od roku 1866 byl zapsán k mimořádnému studiu a působil také jako asistent na pražské akademii (1866-68). Roku 1874 si s Antonínem Baumem založil projekční kancelář. Zprvu realizoval stavby Ullmannovy a Baumovy.\nJe znám především jako projektant secesního Průmyslového paláce na pražském Výstavišti, jehož ocelovou konstrukci navrhl J.Reiter. Podílel se také na projektech historizujících a funkcionalistických budov v českých zemích.\n\nV letech 1897 a 1898 byl předsedou Komise pro soupis památek města Prahy a spoluvytvářel první systém památkové péče v Čechách.\n\n\n\n"}
{"id": "363611", "url": "https://cs.wikipedia.org/wiki?curid=363611", "title": "Zemský okres Vogtland", "text": "Zemský okres Vogtland\n\nZemský okres Vogtland ( ), část historické země Fojtsko (), je okres na západě německého Svobodného státu Sasko. Na severu sousedí s durynským zemským okresem Greiz, na východě se zemskými okresy Zwickau \"(Cvikov)\" a Erzgebirge \"(Krušnohorský\"), na jihu s českým Karlovarským krajem, na jihozápadě s bavorským zemským okresem Hof a na západě s durynským zemským okresem Saale-Orla. Hlavním městem okresu Vogtland je město Plauen \"(Plavno)\".\n\nOblast okresu Vogtland se nachází v jihozápadním výběžku Krušných hor, proto je velká část území hornatá. Nejdůležitějšími řekami okresu jsou Cvikovská Mulda a Bílý Halštrov.\n\nFojtsko patří mezi vulkanicky nejaktivnější místa Střední Evropy. Svědčí o tom také častá řetězová zemětřesení, horké prameny a výrony plynu. Prameny s léčivými účinky nechaly vzniknout lázeňským městům Lázně Halštrov a Lázně Brambach, která mají nejsilnější radioaktivní minerální prameny na světě. S Mariánskými a Františkovými Lázněmi a Karlovými Vary na české české straně pak těchto pět lázeňských měst tvoří tzv. \"Bäderfünfeck / lázeňský pětiúhelník\".\n\nHistorické Fojtsko (Vogtlandsko) zasahovalo do tří dnešních spolkových zemí (Bavorsko, Sasko a Durynsko) i do dnešních Čech v okolí Aše. Označení pochází z toho, že území kdysi patřilo pod správu šlechtického rodu fojtů (rychtářů) z měst Weida, Gera, Plauen a Greiz. Friedrich I. Barbarossa roku 1180 propůjčil pánům z Weidenu titul fojta (advocatus). Postupně bylo jejich území rozděleno na čtyři fojtství. Roku 1254 uzavřeli tito čtyři fojtové s míšeňským markrabětem smlouvu o spojenectví, ve které společně vystupovali jako jeden partner. Ve svém dokumentu fojtové píší o zemi markraběte (terra marchionis) a v protikladu o „naší zemi“ (terra nostra). Markrabě pochopitelně pro jejich území použil označení „terra advocatorum“, tedy země fojtů, Land der Vögte. V roce 1317 a později se pak objevovalo označení „woyte lande“ či v různých obměnách, a poté se ustálilo na podobě Vogtland, která je poprvé doložena k roku 1343.\n\nČeské Fojtsko (das böhmische Vogtland) má vztah k Ašsku. Ašsko bylo dlouho součástí Chebska (Egerlandu). Chebsko bylo původně součástí německé říše, ale ve dvanáctém a třináctém století o něj probíhaly spory, bylo dáno nejprve jako věno a poté do zástavy české koruně, poté se stalo trvale součástí Čech, byť pokusy o odtržení probíhaly i ve 20. století.\n\nZemský okres Vogtland vznikl 1. ledna 1996, spojením zemských okresů Auerbach, Klingenthal, Oelsnitz \"(Olešnice)\", Reichenbach a Plavno.\n\nPůvodně, podle návrhu zákona z roku 1992 měly vzniknout sjednocením dva zemské okresy. Z okresů Plauen \"(Plavno)\", Oelsnitz \"(Olešnice)\" a z části okresu Klingenthal měl vzniknout „Elsterkreis“ \"(zemský okres Halštrov)\", a z okresů Auerbach, Reichenbach a druhé části okresu Klingenthal poté tzv. zemský okres „Göltzschtal“. Tento návrh zákona byl v roce 1993 přijat, ale kvůli protestům byl opět zrušen. Přijat a realizován byl až druhý návrh zákona z roku 1995, který navrhoval spojit všechny uvedené okresy do jednoho celku tak, aby vznikl jeden zemský okres s názvem Vogtland.\n\nV rámci saské krajské reformy z roku 2008 bylo až doposud samosprávné město Plavno včleněno 1. srpna 2008 do okresu Vogtland.\n\nZnačné příjmy v okrese Vogtland pochází vedle turismu také z lázeňství (města Bad Elster a Bad Brambach), a z výroby hudebních nástrojů. V oblasti Plavna je významný také automobilový průmysl.\n\n\n\n\n"}
{"id": "363613", "url": "https://cs.wikipedia.org/wiki?curid=363613", "title": "Klínatka vidlitá", "text": "Klínatka vidlitá\n\nKlínatka vidlitá (\"Onychogomphus forcipatus\") je druh vážky z podřádu šídel. Je rozšířena ve střední a východní Evropě, ale v některých státech už byla vyhubena. V Česku se vyskytuje vzácně ostrůvkovitě. Je zapsaná v červeném seznamu ohrožených druhů bezobratlých jako druh ohrožený.\n\nTělo má délku 45-55 mm. V barvě těla se projevuje pohlavní dichroismus, kdy samička je žlutočerná a sameček je spíš zelenožlutě-černý a na zadečku až černobílý. Oči se na temeni nestýkají (poznávací znak klínatek). Křídla jsou čirá s rozpětím 60-70 mm. Nohy má černé, v horní části stehen hnědé. Svrchu zadečku má žluté skvrny. Zadeček je u samečků na posledních článcích rozšířený.\n\nNymfy (larvy) žijí na písčitých dnech čistých vodních toků nebo jezer. Zde se živí malým vodním hmyzem. Nymfa se vyvíjí 3-4 roky. Dospělé klínatky létají do května do srpna. Dospělé klínatky se většinou zdržují v blízkosti vodních ploch nebo toků. Samičky nemají kladélka, proto snáší vajíčka za letu přímo na vodní hladinou, na které jsou pak neseny proudem dál, než se uchytí na dně.\n"}
{"id": "363617", "url": "https://cs.wikipedia.org/wiki?curid=363617", "title": "Isabella z Chiaromonte", "text": "Isabella z Chiaromonte\n\nIsabella z Taranta, rozená Isabella z Chiaromonte, (c. 1424 – 30. března 1465), byla tarantská princezna po své rodné straně a první královská manželka Ferdinanda I. Neapolského.\n\nByla starší dcerou Tristana z Chiaromonte, hraběte z Copertina, a Kateřiny z Taranta. Byla rovněž neteří a předpokládanou dědičkou bezdětného Giovanniho Antonia del Balzo Orsini, tarantského prince. Byla vnučkou královny Marie z Enghienu (matka Giovanniho a Kateřiny), která byla královskou manželkou v Neapoli (královnou Jeruzaléma a Sicílie) v letech 1406–1414. Tím pádem byla předpokládanou dědičkou feudálních majetků v jižní Itálii.\n\n30. května 1444 (nebo 1445) se Isabella provdala za Ferranta Aragonského, později vévody z Kalábrie (1423–1494), syna Alfonsa V. Aragonského, který nedávno předtím dobyl Neapolské království od francouzských Angevinů a tím pádem byl novým feudálním pánem Isabelly a její rodiny.\n\nAlfonso domluvil toto manželství proto, aby svému nemanželskému synovi zajistil dobrou budoucnost tím, že mu dal manželstvím své vlastní knížectví. Alfonso také chtěl, aby jemu loajální lidé (stejně jako jeho syn) měli v novém království feudální statky, což by se v budoucnu stalo, jakmile by se Ferdinand a Isabella přemístili do Taranta. Sňatek rovněž posílil královu snahu o uchvácení současných pánů z Taranta.\n\n27. června 1458 se stal její manžel z vůle krále Alfonsa králem na jím dobytých územích a jako takový užíval titul král Neapole a Jeruzaléma a Isabella se stala královskou manželkou. Touto dobou měli několik dětí, nejstarším byl desetiletý Alphonso.\n\nUž nechtěli déle používat Taranta jako svého jedinečného vlastnictví, ale stále šlo o silné pouto a v roce 1463 se Isabella stala nástupkyní svého strýce Giovanniho Antonia z Taranta. Isabella zdědila rovněž Briennovův nárok na Jeruzalémské království.\n\nIsabella zemřela 30. března 1465, pohřbená je u sv. Petra Mučedníka. Jejím dědicem byl její nejstarší syn, Alphonso, vévoda z Kalábrie, budoucí král Alfons II. Neapolský a Jeruzalémský.\n\nVdovec (1423-1494) se podruhé oženil se svoji první sestřenicí z otcovy strany Janou Aragonskou, dcerou svého strýce Jana II. Aragonského a Jany Enríquezové.\n\nS Ferdinandem měla šest dětí:\n"}
{"id": "363618", "url": "https://cs.wikipedia.org/wiki?curid=363618", "title": "Farní sbor Českobratrské církve evangelické v Jičíně", "text": "Farní sbor Českobratrské církve evangelické v Jičíně\n\nFarní sbor Českobratrské církve evangelické, seniorát královéhradecký.\n\nPůvodně od roku 1878 kazatelská stanice sboru H. V., od roku 1907 A. V. v Libštátě (dříve královéhradecký, dnes liberecký seniorát), později jeho filiální sbor. V roce 1947 se od mateřského Libštátu oddělil. Jeho krátké dějiny jsou spojeny se jmény dvou výrazných mužů. Je to především Bohuslav Mareček, syn faráře z Trnávky, který v roce 1907 vystavěl v Jičíně pro několik evangelických rodin kapli. Dále je třeba uvést Marečkova zetě PhDr. Oldřicha Novotného. Působením tohoto bývalého katolického katechety, později gymnazijního profesora a kurátora jičínského sboru, byly v Jičíně položeny základy organizované církevní práce. Před svou smrtí (roku 1958) působil PhDr. Oldřich Novotný ve sboru jako první farář. Po něm působil na sboru bratr farář Daniel Henych (1959–1971), který konal služby boží také v Železnici a Vojicích, příležitostně i v Tuři.\n\nV atmosféře politického uvolnění v druhé polovině 60. let se zvýšil počet pravidelných účastníků bohoslužeb i dětí v dětských shromážděních. Konaly se besedy a přednášky s vysokou účastí veřejnosti. Při farním sboru fungoval smíšený pěvecký sbor. Farář Miroslav Hejl (1971–1989, nyní na odpočinku) nastoupil v době, kdy se tvrdá normalizační politika komunistů promítla do všech sfér života a znamenala také pokles účasti na sborovém životě. Přibyla však péče o přifařenou kazatelskou stanici v Sobotce (dříve u sboru Mladá Boleslav, pak u sboru v Kovanci, asi od roku 1974 při Jičínu) a od roku 1982 také v administrovaném sboru v Novém Bydžově s jeho kazatelskou stanicí v Chlumci nad Cidlinou. Po odchodu bratra Hejla převzal podstatnou část sborové agendy kurátor Robert Páv (ve funkci byl 1973–1998 po V. Grádovi a Pavlu Bucharovi) a duchovenskou farář Ivan Ryšavý z Hořic jako administrátor.\nPo odchodu administrátora faráře Ryšavého z Hořic roku 1995 dojížděl do Jičína jednou za čtrnáct dní na nedělní kázání diakon Blahoslav Matějka z Libštátu. Ostatní nedělní bohoslužby byly čtené. V roce 1996 byl kazatelem sboru zvolen jáhen Jan Halama který se však v roce 1998 vrátil ke své muzikantské protesi. Tehdy se stal administrátorem sboru opět bratr Matějka z Libštátu, nyní již jako farář. Na sboru působil krátce bratr farář MUDr Vladimír Krátký (na půl úvazku, druhou polovinu pak vykonával na chlebském sboru poděbradského seniorátu), který však podlehl roku 2002 nádorovému onemocnění. Poté byl sbor administrován z Kláštera nad Dědinou, či dokonce z Libštátu v sousedním libereckém seniorátu. Toho času je administrován ze sboru ve Vrchlabí v seniorátu královéhradeckém.\n\nJičínský sbor nemá toho času žádné kazatelské stanice. Nevznikl ze starých evangelických rodů, většina jeho členů byla získána z řad jinověrců, bez vyznáni i spiritistů. Přes mnohé těžkosti byl zdejší sborový život vždy bohatý, zejména díky laickým pracovníkům. Pravidelně se konají biblické hodiny, schází se mládež. Při čtených bohoslužbách se střídají předčitatelky a předčitatelé.\n\nV roce 1991 se jičínský sbor spřátelil s evangelickým sborem v holandském Breukelenu. Od roku 1994 je partnerským sborem Jičína také evangelický sbor v Erbachu v SRN.\nKurátorkou je Věra Rodrová.\n\n\n"}
{"id": "363619", "url": "https://cs.wikipedia.org/wiki?curid=363619", "title": "Průmyslový palác", "text": "Průmyslový palác\n\nPrůmyslový palác (v letech 1952–1990 Sjezdový palác) je prosklená stavba s ocelovou konstrukcí stojící v areálu Výstaviště Praha Holešovice v Bubenči a pochází z roku 1891.\n\nBudovu navrhl český architekt Bedřich Münzberger, byla postavena v roce 1891 u příležitosti Jubilejní zemské výstavy. Palác tvořila bohatě prosklená ocelová konstrukce s nejvyšším bodem 51 m nad terénem (věž s hodinami). Někdy je označován za secesní, jindy je toto stylové vymezení označované za chybné a styl je označován jako historismus. V letech 1952–1954 byl zrekonstruován podle projektu Pavla Smetany a přejmenován na Sjezdový palác, kolem roku 1990 opět na Průmyslový palác. Původně průčelí zdobil majestátní portál se sochami českých velikánů. Na zadní straně budovy zůstal tento portál zachován. V bočních křídlech byly umístěny busty významných českých techniků.\n\nTradičně byl využíván k výstavním účelům, ale také k různým kulturním akcím. Monstrózními akcemi byly sjezdy Komunistické strany Československa.\n\nDne 11. března 1994 zde měla vystoupit pop-grungová skupina Nirvana v rámci svého evropského turné. Koncert však byl zrušen kvůli Cobainově kolapsu v Římě.\n\n16. října 2008 zachvátil výstavní Průmyslový palác požár. Levé křídlo budovy shořelo. Podle některých úvah mohl být příčinou výbuch kyslíkové lahve, která tam byla v rámci zubařské výstavy Pragodent. Jiní spekulovali o požáru modelu horkovzdušného balonu. Pražští hasiči odhadli škodu na 500 milionů až 1 miliardu korun. 13. února 2009 zveřejnila pražská policie závěr vyšetřování s konstatováním, že za požár může zapnutý elektrický vařič nacházející se v jednom ze stánků vystavovatelů, na kterém byly umístěny hořlavé předměty.\n\nPo požáru nemohla pražská radnice najít stavební plány na výstavbu paláce z roku 1890. Neznámý majitel je však později vrátil.\n\nOd roku 2008 se začalo spekulovat o tom, že by vyhořelé křídlo mohlo být dostavěno. Hlavním tématem se však rekonstrukce stala až v roce 2015 a 2016. V březnu roku 2017 Praha našla zhotovitele projektu. Stala se jím akciová společnost VPÚ DECO Praha. V září 2017 premiér Bohuslav Sobotka prohlásil, že na rekonstrukci paláce vyčlení vláda peníze.\n\nV létě 2019 získala Praha na rekonstrukci stavební povolení. S výstavbou by se mělo začít v roce 2020.\n\nDne 29. října 2017 strhla vichřice Herwart část střechy. Palác byl ihned evakuován a nedošlo k žádným vážným zraněním. Kvůli tomu byl zrušen uvnitř konaný festival Designblok.\n\n\n"}
{"id": "363623", "url": "https://cs.wikipedia.org/wiki?curid=363623", "title": "Arsinoé II.", "text": "Arsinoé II.\n\nArsinoé II. (316 př. n. l. - červenec 270 př. n. l.) byla královna Thrákie a Makedonie a později společně se svým bratrem a manželem Ptolemaiem II. Egyptským spoluvládkyně Egypta.\n\nByla dcerou krále Ptolemaia I. Sótéra (což znamená \"zachránce\"), zakladatele helénistického státu v Egyptě, a jeho druhé manželky Bereniky I.\n\nVe věku 15 let byla Arsinoé II. provdána za krále Lýsimacha z Thrákie, kterému porodila tři syny, Ptolemaia, Lýsimacha a Philipa. Aby dosadila své syny na trůn, obvinila Lysimachova prvního syna Agatokla z velezrady a ten byl následně popraven jedem.\n\nPo Lýsimachově smrti v bitvě v roce 281 př. n. l. prchla do Kasandry v Řecku a provdala se za svého nevlastního bratra Ptolemaia Kerauna, syna Ptolemaia I. a jeho první ženy Euridiky. Sňatek se konal z politických důvodů, neboť si oba činili nároky na makedonsko - trácký trůn (v době své smrti vládl oběma územím Lýsimachos a rozšířil svoji moc také do jižního Řecka). Jejich vztah však nikdy nebyl dobrý.\n\nJak se Ptolemaios Keraunos stával čím dál více mocnějším, rozhodla se Arsinoé, že je čas ho zastavit a konspirovala proti němu spolu se svými syny. To přinutilo Ptolemaia zabít dva z jejich synů, Lýsimacha a Philipa, zatímco nejstaršímu Ptolemaiovi se podařilo uprchnout a plavit se na sever, do království Dardanů. Arsinoé odešla do Alexandrie, kde hledala ochranu u svého bratra Ptolemaia II.\n\nV Egyptě pokračovala v intrikách a pravděpodobně podnítila obvinění a odchod do exilu první ženy svého bratra, Arsinoé I. Egyptské. Arsinoé II. se poté za svého bratra provdala. Díky tomuto sourozeneckého vztahu dostali oba od Řeků přívlastek \"filadelfoi\" (\"milující sourozence\").\n\nSdílela všechny bratrovy tituly a očividně měla velký vliv. Byla jí věnována města, vlastní kult (což bylo egyptským zvykem) a objevila se na mincích. Velkou měrou zasahovala do zahraniční politiky, včetně Ptolemaiova vítězství v první syrské válce (274 - 271 př. n. l.) mezi Egyptem a říší Seleukovců na Středním Východě.\n\nPo její smrti na ni Ptolemaios II. stále odkazoval v úředních dokumentech a stejně tak podporoval její kult a vydával mince s jejím portrétem. Také založil uctívání Arsinoé jako bohyně, což byl chytrý tah, protože tímto rovněž založil svůj vlastní kult a byl uctíván jako bůh.\n\n"}
{"id": "363631", "url": "https://cs.wikipedia.org/wiki?curid=363631", "title": "Eucken", "text": "Eucken\n\nEucken [\"ojken\"] je německé příjmení, které nese více osobností:\n\n"}
{"id": "363632", "url": "https://cs.wikipedia.org/wiki?curid=363632", "title": "Podolie", "text": "Podolie\n\nPodolie je obec v západním Slovensku v okrese Nové Mesto nad Váhom. Žije zde  obyvatel.\n\nObec leží na úpatí Malých Karpat asi 9 km jižně od Nového Města nad Váhom.\n\nPrvní písemná zmínka o obci je z roku 1332.\n\nNejvýznamnější pamětihodností je katolický kostel svatého Jiří postavený roku 1758.\n\n"}
{"id": "363638", "url": "https://cs.wikipedia.org/wiki?curid=363638", "title": "Alexander Lippisch", "text": "Alexander Lippisch\n\nAlexander Martin Lippisch (2. listopadu 1894 - 11. února 1976) byl německý průkopník aerodynamiky. Svými poznatky přispěl k rozvoji samokřídel a delta křídel. Jeho nejznámější projekt, Messerschmitt Me 163 se stal prvním sériově vyráběným letadlem s raketovým pohonem.\n\nLippischův zájem o letectví pravděpodobně začal už v jeho dětství díky přeletu letadla bratří Wrightových nad berlínským letištěm Tempelhof v září 1909. I přesto však Lippisch plánoval v budoucnosti jít v otcových stopách a stát se umělcem, jeho názor změnilo až nasazení v německé armádě (1915-1918) během první světové války, kdy sloužil jako letecký fotograf a kartograf.\n\nPo válce působil ve společnosti Luftschiffbau Zeppelin, kde navrhl designy svých kluzáků Storch I z roku 1926, Storch V z roku 1929 s motorem o výkonu 5,9 kW až po Storch IX. Roku 1928 dokončil svůj projekt kluzáku Ente (německy: \"kachna\") a v rámci experimentu mu přidal dvě rakety na černý střelný prach. Svým testovacím letem se Lippischova Ente stala prvním raketově poháněným letadlem na světě.\n\nV letech 1931-1939 vyvíjel design delta (trojúhelníkových) křídel, jeho práce vyústila v pět typů letadel, Delta I s motorem Bristol Cherub o výkonu 26 kW až po Delta V. Na začátku roku 1939 byl Lippisch se svým týmem nacistickým ministerstvem letectví (\"Reichsluftfahrtministerium\") převelen do továren Messerschmitt jako konstrukční ředitel, jeho tým se zde rychle přizpůsobil a vyvinul DFS 194, přímého předchůdce Me 163.\nV létě 1940 začal pracovat na jeho nejznámějším projektu, Messerschmitt Me 163. Ze začátku bylo letadlo zkoušeno jako bezmotorový kluzák, díky uspokojivým výsledkům bylo 13. srpna 1941 otestováno i s namontovaným motorem od Hellmutha Waltera. 2. října 1941 bylo letadlu při zkoušce naměřena rychlost 1004 km/h, což překonalo dosavadní letecký rychlostní rekord (mimochodem taktéž z dílny Messerschmitt) o téměř 250 km/h. V roce 1944 se Me 163 začlenilo do německé Luftwaffe a zúčastnilo se bojů druhé světové války. Oproti ostatním letadlům bylo sice o třídu výš v obratnosti a rychlosti, ale při bojovém nasazení zaznamenalo velké ztráty na životech vlastních pilotů, ne tolik kvůli nepřátelům jako spíše kvůli nehodám při přistávání (stíhačka při vzletu odhodila podvozek a přistávat musela na odpružené lyži) a fyzické náročnosti pilotování.\n\nPo konci války byl Lippisch jako mnoho dalších německých vědců převezen do USA v rámci operace Paperclip. V padesátých a šedesátých letech začal působit ve společnosti Convair a jeho návrhy spolu s celosvětovými pokroky v raketovém pohonu měly nemalý podíl na vzniku letadel jako F-102 Delta Dagger, F-106 Delta Dart a B-58 Hustler.\nOd roku 1950 do 1964 pracoval pro Collins Radio Company jako odborník na aeronautiku, začal se zde zajímat o přízemní efekt a VTOL letadla (letadla s vertikálním přistáním a vzletem) a na sklonku svého života navrhl svůj poslední projekt nazvaný X-113A, byl to tzv. ekranoplán (letadlo letící nad vodní hladinou využívající přízemního efektu).\n\nV roce 1972 byl oceněn Medailí Rudolfa Diesela.\nAlexander Lippisch zemřel ve věku 81 let v Cedar Rapids v Iowě.\n\n\n"}
{"id": "363641", "url": "https://cs.wikipedia.org/wiki?curid=363641", "title": "Otis Redding", "text": "Otis Redding\n\nOtis Ray Redding Jr. (9. září 1941 – 10. prosince 1967) byl americký zpěvák, který je považován za nejvlivnějšího soulového umělce 60. let. V roce 1989 byl jmenován do Rock and rollové síně slávy. Je jeden z prvních populárních umělců, který experimentoval s rhythm and blues a gospelem. Mezi jeho nejznámější písně patří Love Man, These Arms Of Mine nebo The Respect. Časopisem The Rolling Stone byl jmenován mezi 100 největšími zpěváky všech dob na 8. místě.\n\nOtis již jako malý, získával zkušenosti se zpěvem v kostelním sboru. Jako mladý vyhrál několik soutěží, kde začal postupně získávat zkušenosti. Největší vliv na Otise měl zpěvák Litlle Richard, který shodou okolností pocházel ze stejného města Mason v Georgii. Na konci padesátých let začíná vystupovat.\nV roce 1960 začal vystupovat společně s Johnny Jenkinsem, bluesovým kytaristou a skupinou The Pinetoppers. S touto kapelou také ve stejném roce vydal své první nahrávky jako Fat Gal a Shout Bamalama, pod názvem Otis Redding a The Pinetoppers.\nV roce 1962 nahrává skladbu \"These Arms Of Mine\", která pro něj znamenala první zásadní stopu v hudebním průmyslu. Stala se velkým hitem pod záštitou nahrávací společnosti Volt records.\n\nV roce 1964 vychází Otisovi debutové album pojmenované \"Pain In my Heart\". Album obsahuje čtyři úspěšné singly vydané v období 1962 – 63: již zmiňovaná \"These Arms of Mine\", \"That's What My Heart Needs\", \"Security\" a titulní singl \"Pain In My Heart\".\n\nV roce 1965 Otis vydává hned dvě alba z nichž první s názvem \"The Great Otis Redding Sings Soul Ballads\" obsahuje singly \"Come to Me/Don't Leave Me This Way\", \"Mr. Pitful\" a \"Thats How Strong My Love Is\". Na druhém albu s názvem \"Otis Blue: Otis Redding Sings Soul\" najdeme singly jako \"Respect\", který se stal pozdějším velkým hitem pro Arethu Franklin, \"I Have Been Loving You To Long\" , \"Shake\" a \"Satisfaction\" původně napsanou Mickem Jaggerem pro The Rolling Stones. Toto album bylo již několikrát zařazeno mezi nejlepší alba všech dob a je vysoce kritiky ceněné.\n\nV dalším roce 1966 jsou vydána další 2 studiová alba s názvem \"Soul Album\" a druhé po názvem \"Complete & Unbelievable: The Otis Redding Dictionary of Soul\", které bylo opět kritiky vysoce ceněno a které bylo časopisem Rolling Stone zařazeno mezi 500 nejlepších alb všech dob na 251 příčce. Singly zde jsou \"My Lovers Prayer\", \"Try a Litlle Tendernes\" a \"Fa Fa Fa Fa Fa (Sad Song)\".\n\"King & Queen\", vydané v roce 1967, pod taktovkou Stax Records, je album Otise Reddinga a Carly Thomas, dvou nejúspěšnějších umělců uvedeného labelu. LP bylo pro Otise šesté album, a pro Carlu Thomas 'čtvrté. Šlo o poslední studiové album vydané Reddingem před jeho smrtí. Vydané singly zde byly duety \"Tramp\" a \"Knock On Wood\".\n\nZpěvák zemřel při leteckém neštěstí cestou na koncert, kdy se letadlo zřítilo do jezera. Jen jeden jediný člověk letecké neštěstí přežil. Zajímavostí je, že jeho nejslavnější hit \"Sittin On The Dock Of The Bay\" byl nahrán 3 dny před jeho smrtí a po uvedení se stal jeho jediným číslem 1 v americkém žebříčku a prvním posmrtným číslem 1 v jeho historii.\nNejznámějšími posmrtnými hity Otise Reddinga byly písně \"Sittin On The Dock Of The Bay\", \"Hard To Handle\", \"Amen\", \"Happy Song (Dum, Dum)\" a \"Love Man\".\n\nOtis Redding během svého života vydal celkem 6 studiových alb, další 4 studiová alba byla vydána po jeho smrti. Posmrtná alba byla především vytvořena z bohatého materiálu, který Otis nahrál v průběhu let 1965 – 67. Další alba vydaná po jeho smrti jsou různé kompilace a záznamy živých vystoupení, které absolvoval v průběhu 60. let. Za krátkou dobu svého působení se tento zpěvák stal synonymem pro termín soul a je také přezdíván jako \"Král soulu\".\n\n\n"}
{"id": "363646", "url": "https://cs.wikipedia.org/wiki?curid=363646", "title": "Spacehab", "text": "Spacehab\n\nSpacehab (SPACEHAB, SpaceHab) je kosmická laboratoř, která může být umístěná v nákladovém prostoru raketoplánu. Vyrábí ho letecká a kosmická společnost Spacehab, Inc s hlavním sídlem v texaském městě Webster nedaleko Johnson Space Center. Společnost Spacehab poskytuje komerční produkty pro výzkum vesmíru a služby pro NASA, Ministerstvo obrany USA, mezinárodním vesmírným agenturám a světovým komerčním zákazníkům.\n\nZákladní provedení modulu Spacehab je válec s délkou 3 metry a průměrem 4,2 metru. Hmotnost prázdného modulu Spacehab je 4367 kg. Horní část válce je volná, proto je možné na ni umístit přístroje. Modul se do nákladového prostoru družicového stupně raketoplánu vkládá naležato, přičemž raketoplán laboratoři zajišťuje elektrickou energii, klimatizaci a komunikaci. Společnost Spacehab vyrobila celkově 4 exempláře. Oproti svému předchůdci, Spacelabu, je menší. Jeden modul zabírá asi 30% nákladového prostoru. Uvnitř Spacehabu mohou být nainstalované skříně s experimenty potřebnými pro určitý let. S obytnou palubou raketoplánu je spojen hermetizovaným tunelem.\n\nLaboratoř Spacehab může mít několik variant:\n\nSpacehab v různých variantách absolvoval celkově 22 letů do vesmíru. V případě mise STS-107 došlo při návratu na Zem ke zničení jednoho Spacehabu spolu s celým raketoplánem.\nOdlišný počet startujících a vracejících se osob znamená, že jeden člověk zůstal na orbitě jako člen posádky vesmírné stanice Mir nebo ISS.\n\n\n"}
{"id": "363657", "url": "https://cs.wikipedia.org/wiki?curid=363657", "title": "Socialistická sovětská republika Abcházie", "text": "Socialistická sovětská republika Abcházie\n\nSocialistická sovětská republika Abcházie (abcházsky: \"Советтә Социалисттә Республика Аҧсны\"; rusky: \"Социалистическая Советская Республика Абхазия\", \"Socialističeskaja Sovětskaja Respublika Abchazija\"; zkratkou SSRA) byla svazová republika zřízená na území Abcházie. Existovala od roku 31. března 1921 do 19. února 1931. Po dobu své existence měla SSRA zvláštní statut a tvořila unii s Gruzínskou SSR. Spolu s ní se stala součástí Zakavkazské SFSR.\n\nAbcházie, která byla v letech 1918–1921 jako území s rozšířenou autonomií součástí Gruzínské demokratické republiky, se dostala pod správu bolševiků, když Rudá armáda podnikla invazi do Gruzie v únoru a březnu 1921. 4. března Rudá armáda dobyla za asistence místní protigruzínské domobrany Suchumi, kde byl ihned zřízen abchazský revoluční výbor (Revkom). 31. března 1921 zde uspořádal Sergo Ordžonikidze, Šalva Eliava, Efrém Ešba a Nestor Lakoba konferenci, na které vyhlásili vznik Socialistické sovětské republiky Abcházie. Její statut ale zatím nebyl uznán ani dořešen. Až 21. května 1921 byla SSRA gruzínským Revkomem uznána.\n\n16. prosince 1921 byla podepsána dohoda mezi SSRA a Gruzínskou SSR, podle které se Abcházie vzdala některých svých prvků státní suverenity ve prospěch Gruzie a vytvořili unii (Abcházie měla statut tzv. smluvní republiky), do které zařadili společnou politiku, finance a vojenství, takže se Abcházie dostala zcela pod gruzínský vliv. Společně pak 12. března 1922 vstoupily do Zakavkazské SFSR a 30. prosince se připojily k Sovětskému svazu. To bylo stvrzeno abchazskou ústavou z 1. dubna 1925. Podle sovětské ústavy z roku 1924 však byla Abcházie považována za autonomní republiku.\n\n19. února 1931 byl na Stalinův rozkaz statut abchazské autonomie degradován ze svazové republiky na autonomní republiku v rámci Gruzínské SSR. Sovětské vedení tak potrestalo Abcházii a jejího vůdce Nestora Lakobu za selhání při potlačování odporu rolníků proti kolektivizaci. Od té doby až do zániku SSSR nesla Abcházie název Abchazská autonomní sovětská socialistická republika.\n\nPrvní tajemník komunistické strany v Abcházii\n\nPředseda abchazského Revolučního výboru (Revkomu)\n\nPředseda abchazského Ústředního výkonného výboru\n\nPředseda Rady lidových komisařů Abcházie\n\n"}
{"id": "363672", "url": "https://cs.wikipedia.org/wiki?curid=363672", "title": "1775 básní Emily Dickinsonové", "text": "1775 básní Emily Dickinsonové\n\n1775 básní Emily Dickinsonové (2002) je sólové album Roberta Křesťana a jeho přátel. Vyšlo v době, kdy neexistovala skupina Druhá tráva. Obsahuje 10 Křesťanových autorských písní a jednu instrumentální skladbu Luboše Maliny (\"Mildvorth\"). Luboš Malina také složil hudbu k písním \"Třináct pravd\" a \"Až nás smrt rozdělí\", která v anglickém překladu (\"When Death Does Us Apart\") vyšla později na albu Druhé trávy \"Good Morning, Friend\" (2004). Název alba shodný se jménem poslední písničky je inspirován počtem básní americké básnířky Emily Dickinsonové.\n\nImpulsem album v relativně krátké době dokončit byly pro Roberta Křesťana teroristické útoky 11. září 2001 a následná situace na Blízkém východě. Tyto události „navíc daly desce jednotící, jakýsi skeptický, více pesimistický pocit“.\n\n\n"}
{"id": "363683", "url": "https://cs.wikipedia.org/wiki?curid=363683", "title": "Michaël Llodra", "text": "Michaël Llodra\n\nMichaël Llodra (* 18. května 1980 v Paříži, Francie) je francouzský profesionální tenista, držitel tří grandslamů v mužské čtyřhře, který na okruhu ATP World Tour vyhrál pět turnajů ve dvouhře a dvacet pět ve čtyřhře.\n\nNa žebříčku ATP byl nejvýše klasifikován pro dvouhru v květnu 2011 na 21. místě a pro čtyřhru v listopadu téhož roku na 3. místě.\n\nV roce 2005 zvítězil spolu s Fabricem Santorem v deblu na Turnaji mistrů.\n\nMichaël Llodra se zúčastnil 26 zápasů v Davisově poháru za tým Francie s bilancí 4-5 ve dvouhře a 19-8 ve čtyřhře.\n\n\n"}
{"id": "363688", "url": "https://cs.wikipedia.org/wiki?curid=363688", "title": "Zátaví", "text": "Zátaví\n\nZátaví je vesnice v Jihočeském kraji. Je to místní část obce Kestřany v okrese Písek. Leží v Českobudějovické pánvi na levém břehu zlatonosné řeky Otavy, v blízkosti jejího soutoku s Blanicí. V roce 2011 zde trvale žilo 183 obyvatel.\n\nPrvní písemná zmínka o vesnici pochází z roku 1332.\n\n\n\n"}
{"id": "363694", "url": "https://cs.wikipedia.org/wiki?curid=363694", "title": "Virginia Ruanová Pascualová", "text": "Virginia Ruanová Pascualová\n\nVirginia Ruanová Pascualová (* 21. září 1973 v Madridu, Španělsko) je současná španělská profesionální tenistka.Ve své dosavadní kariéře vyhrála 3 turnaje WTA ve dvouhře a 42 turnajů ve čtyřhře.\n\nVirginia Ruanová Pascualová se zúčastnila 31 zápasů ve Fed Cupu za tým Španělska s bilancí 0-4 ve dvouhře a 15-13 ve čtyřhře.\n\n\n"}
{"id": "363695", "url": "https://cs.wikipedia.org/wiki?curid=363695", "title": "Málkovice", "text": "Málkovice\n\nNázev Málkovice má více sídel:\n\n\n"}
{"id": "363718", "url": "https://cs.wikipedia.org/wiki?curid=363718", "title": "Andrew S. Tanenbaum", "text": "Andrew S. Tanenbaum\n\nAndrew Stuart \"Andy\" Tanenbaum (přezdívka ast) je profesorem informatiky na Svobodné univerzitě (\"Vrije Universiteit\") v Amsterdamu v Nizozemsku. Je znám jako autor MINIXu – volně šiřitelného unixového operačního systému, jako učitel a autor mnoha knih z oblasti informatiky, které jsou považovány za základní texty ve svém oboru. Výuku považuje za svoji nejdůležitější práci.\n\nTanenbaum se narodil v New Yorku a vyrostl v jeho příměstské části White Plains. Titul bakaláře získal ve fyzice na Massachusettském technologickém institutu (MIT) v roce 1965. Titul Ph.D. ve fyzice získal v roce 1971 na University of California, Berkeley. Odstěhoval se do Nizozemska, odkud pochází jeho žena, avšak zachoval si občanství USA. V současné době je zaměstnán na Svobodné univerzitě v Amsterdamu, kde přednáší teorii počítačů a operační systémy a vede kandidáty Ph.D.\n\nNejznámějších 10 knih bylo přeloženo do 20 jazyků ve více jak 120 edicích a používají se na univerzitách na celém světě:\n\n\nSada nástrojů Amsterdam Compiler Kit slouží k vytváření přenositelných překladačů. Vývoj byl zahájen před rokem 1981 a Tanenbaum byl architektem od počátku až do verze 5.5.\n\nV roce 1987 napsal Tanenbaum pro IBM PC kompatibilní počítače svůj první klon Unixu, který nazval MINIX (MIni-uNIX). Jeho cílem byli studenti, kteří se chtěli naučit, jak pracuje operační systém. Proto napsal i knihu, která obsahovala v příloze zdrojové kódy, které byly v textu podrobně rozebrány a vysvětleny. Samotné zdrojové kódy byly dostupné na sadě disket. Během tří měsíců získala usenetová skupina comp.os.minix 40 000 diskutujících a přispívajících zájemců. Jeden ze čtenářů, finský student Linus Torvalds začal do MINIXu přidávat další vlastnosti a přizpůsoboval ho svým potřebám. Dne 5. října 1991 oznámil Linus svůj vlastní nový, na POSIXu založený operační systém nazvaný Linux, který používal souborový systém MINIXu, avšak nebyl na kódu MINIXu založen.\n\nPřestože se MINIX a Linux rozešly, je MINIX dále vyvíjen a je nyní jak výukovým, tak produkčním systémem vhodným pro běžné nasazení. Cílem je vytvořit vysoce modulární, spolehlivý a bezpečný operační systém. Systém je založen na architektuře mikrojádra, které obsahuje jen 4000 řádků zdrojového kódu, který běží v jaderném režimu. Zbytek systému běží jako samostatné nezávislé procesy v uživatelském režimu (včetně obsluhy systému souborů, správce procesů a ovladačů). Systém neustále monitoruje běh těchto procesů a automaticky nahradí (restartuje) havarovaný proces bez nutnosti restartu samotného systému a aniž by byl přerušen běh ostatních programů nebo si toho uživatel všiml.\n\nAktuální verze MINIX 3 je volně k dispozici pod BSD licencí na adrese http://www.minix3.org.\n\nTanenbaum se zapojil do mnoha dalších výzkumných projektů v oblastech operačních systémů, distribuovaných systémů a dalších projektů:\n\nTanenbaum vedl mnoho Ph.D. studentů, kteří se poté stali známými výzkumníky v oblasti informatiky:\nHenri Bal (profesor na univerzitě Vrije Universiteit v Amsterdamu, Frans Kaashoek (profesor na MIT), Sape Mullender (výzkumník v Bell Labs), Robbert van Renesse (profesor na Cornell University),\nLeendert van Doorn (společník v AMD Corporation) a Werner Vogels (Chief Technology Officer v Amazonu).\n\n\nTanenbaum se stal 12. května 2008 čestným doktorem (dr. h. c.) Polytechnické Univerzity v Bukurešti v Rumunsku (University Politehnica of Bucharest). Titul získal od komory akademického senátu a poté zde přednášel o svých vizích o budoucnosti počítačů. Doktorát vyjadřuje uznání za svou práci včetně zhruba 150 publikací, 18 knih přeložených do 20 jazyků (včetně rumunštiny) a za vytvoření velkého množství Open source software jako je Amsterdam Compiler Kit, Amoeba, Globe a MINIX.\n\nTanenbaum přednáší na mnoha konferencích; v poslední době:\n\n\n"}
{"id": "363723", "url": "https://cs.wikipedia.org/wiki?curid=363723", "title": "Zdeněk Ježek", "text": "Zdeněk Ježek\n\nZdeněk Ježek (13. srpna 1932, Liberec – 24. listopadu 2019, Praha) byl český epidemiolog a infektolog. Působil v mnoha regionech světa a mezinárodních organizacích. V rámci své činnosti ve Světové zdravotnické organizaci se významně podílel na celosvětovém vymýcení pravých neštovic.\n\nZa svou činnost byl mnohokrát oceněn Světovou zdravotnickou organizací, Mongolskou republikou a indickou vládou.\n\nV roce 1951 odmaturoval na gymnáziu F. X. Šaldy v Liberci, v letech 1952–1958 studoval na lékařské fakultě Univerzity Karlovy v Praze. V letech 1959–1963 působil v \"Ústavu epidemiologie a mikrobiologie\", v roce 1968 absolvoval postgraduální studium \"Center of Diseases Control\" (\"CDC\") v Atlantě a \"Školu veřejného zdravotnictví\" v Yale University v New Hawenu v Connecticutu a získal specializační diplomy (D.Ep. a D.Hyg) v oboru epidemiologie a hygieny od \"Ústavu pro doškolování lékařů\". V roce 1958 mu byl udělen diplom Rektorátu Karlovy university v Praze, v roce 1961 se atestoval v oboru hygieny a epidemiologie na \"Ústavu pro doškolování lékařů\".\n\nV letech 1965–1970 vedl projekt \"Rozvoje základních zdravotnických služeb\" v Ulánbátaru v Mongolsku pod záštitou Světové zdravotnická organizace (WHO). 1972–1977 působil v oblastní úřadovně WHO v Dillí v Indie a v letech 1977–1979 v Mogadišu v Somálsku jako vedoucí epidemiolog programu \"oblastní eradikace pravých neštovic\". 1980 působil v oblastní úřadovně WHO pro Afriku jako oblastní expert infekčních a tropických chorob, Brazzaville v Republice Kongo. V letech 1981–1988 plnil funkci vedoucího pracovníka globální eradikace neštovic v ústředí WHO v Ženevě, 1988–1989 zde působil v rámci globálního programu WHO pro AIDS (SZO-GPA) jako epidemiolog divize \"Pomocinárodní programy\", 1989–1990 jako epidemiolog divize \"Epidemiologický dohled a výzkum\" a 1990–1992 jako zástupce ředitele \"úřadu WHO výzkumu HIV/AIDS\".\n\nByl ženatý (manželka Eva (1936)), měl děti Zdeňka (1960) a Zuzanu (1964).\nJe autorem 180 vědeckých článků a soubornějších prací publikovaných v české a zahraniční literatuře.\n"}
{"id": "363726", "url": "https://cs.wikipedia.org/wiki?curid=363726", "title": "Upgrade", "text": "Upgrade\n\nUpgrade označuje výměnu výrobku za novější verzi téhož produktu. Je často používán v oblasti výpočetní techniky a spotřební elektroniky, kde obecně znamená výměnu hardware, software nebo firmware za novější nebo lepší verzi, aby byl systém v aktuálním stavu nebo aby se zlepšily jeho vlastnosti. Stejný termín používají audiofilové při výměně audiosystému za jiný, který poskytuje kvalitnější zvukovou charakteristiku. Opakem upgradu je downgrade.\n\nAčkoliv vývojáři obvykle produkují aktualizace za účelem zlepšení produktu, existují rizika spojená s upgradem včetně možnosti, že upgrade může vést ke zhoršení použitelnosti výrobku z pohledu uživatele (možné odebrání funkcí).\n"}
{"id": "363729", "url": "https://cs.wikipedia.org/wiki?curid=363729", "title": "Popovka", "text": "Popovka\n\nPopovka ( ) je řeka v Magadanské oblasti a v Jakutské republice v Rusku. Je dlouhá 356 km. Povodí řeky je 8350 km².\n\nPramení ve východních výběžcích Polárního hřbetu a teče na sever v široké dolině. Ústí zleva do Kolymy.\n\nZdrojem vody jsou sněhové a dešťové srážky.\n"}
{"id": "363740", "url": "https://cs.wikipedia.org/wiki?curid=363740", "title": "Nic", "text": "Nic\n\nNic je podle Ottova naučného slovníku pojem nevymezitelný. Je to záporný pojem, který získává význam teprve svým protikladem – něco.\n\nVe filosofii se pojem nic neklade na úroveň pojmu bytí. Nic je pouze jeho jakýmsi výpadkem, a proto je také jeho pojem vytvořen popřením bytí. Zpravidla rozlišujeme \"absolutní\"/\"negativní\" nic, jehož význam se zakládá na popírání skutečnosti i možnosti, zatímco \"relativní\"/\"pozitivní\" nic popírá jen skutečnost, ne však možnost jsoucího, což je případ známého výroku „Bůh vytvořil svět\nz ničeho“. Bytí a nic tedy spolu tvoří nejzákladnější protiklad, jaký existuje. Svůj výraz nachází také v logice, přesněji v zásadě sporu (princip sporu, princip kontradikce).\n\nI přesto, že v minulosti i dnes je velmi obtížné obhájit myšlenku faktické existence absolutního nic na poli filosofie, tak tento pojem hraje\nv evropské filosofické tradici svou roli. V předsokratovské filosofii nacházíme u Parmenida myšlenku nemožnosti absolutního nebytí, tedy nemožnosti jeho myšlení (myslet a být je totéž). Avšak právě prázdný prostor (v tomto případě ho lze zařadit do pojmu nic) byl naopak důležitým předpokladem Démokritova atomismu, jelikož podle jeho filosofické koncepce se nekonečné množství atomů pohybuje v nekonečném prázdném prostoru. Aristotelés pak ve svém pojetí přechodu možnosti ve skutečnost vlastně absolutní nic vylučoval.\n\nFormulace \"creatio ex nihilo\" se v křesťanské filosofii stala frází, která představuje názor, že stvoření světa je dílem všemohoucího Boha Stvořitele.\n\nG.W.F.Hegel kladl na stejnou úroveň abstraktní pojmy bytí a nic, přičemž dialektickou jednotou obou pojmů je dění.\n\nMartin Heidegger považoval termín nic za jediný, s jehož pomocí umí vy-mezit a definovat jednotlivé jsoucna (věc je to a to a jinak už nic).Varoval také před zneužitím pojmu nic moderní vědou.\n\nU J.-P. Sartra je nic označením vědomí, protože vědomí (prvotně jsoucí-pro-sebe) jako takové nejprve musí „být“, aby vůbec mohlo začít reflektovat a poznávat věci okolí. Proto je zprvu závislé na tom, co neví, co v něm není.\n\nV matematice prezentuje matematické prázdno, čili nic, číslo 0. Množina, která nemá žádné prvky, čili obsahuje nic, se nazývá prázdná množina.\n\nVe fyzice se prostor bez hmoty, kde není nic hmotného, nazývá vakuum. Prostor mezi galaxiemi s prázdným prostorem se nazývá prázdnota.\n\nV biologii se ztráta životních funkcí, kdy dojde k úplné a trvalé ztrátě vědomí a rozpadu těla, které se tak navracejí do životní nicoty, nazývá smrt.\n\n\n"}
{"id": "363743", "url": "https://cs.wikipedia.org/wiki?curid=363743", "title": "Neokolonialismus", "text": "Neokolonialismus\n\nNeokolonialismus je prostředek politické a ekonomické kontroly, kdy mocné vyspělé země kontrolují prostřednictvím své politické moci, globalizace, kulturního imperialismu a kapitálu některé rozvojové země.\n\nNa přelomu 19. a 20. století probíhá etapa kolonialismu označovaná jako neoimperialismus. Převážně během 20. století se kolonie politicky osamostatňují (dekolonizace).\n\nFormálně jsou tyto chudé státy nezávislé (na rozdíl od kolonialismu), ovšem reálně zůstává jejich ekonomický a politický systém úzce kontrolován. Tato kontrola má různé podoby. Příkladem může být jen přítomnost zahraničního kapitálu či západního investora v rozvojové zemi, kde využívá její levnou pracovní sílu a daná rozvojová země je velmi závislá na rozhodnutí investora v zemi setrvat či odejít (odchod znamená nárůst nezaměstnanosti). Dalším příkladem neokoloniálních praktik je závislost plynoucí z Dohody z Lomé (v roce 2000 je nahradila Dohoda z Cotonou), uzavíraných od roku 1975 mezi EU a státy Afriky, Karibiku a Pacifiku (AKT), tedy převážně bývalými koloniemi. Závislost spočívá v tom, že dohody umožňovaly státům AKT bezcelní dovoz do EU pouze primárních komodit, tzn. produktů s žádnou či minimální přidanou hodnotou. Mnohé státy AKT se tak staly závislé na příjmu valut pouze z tohoto levného exportu a nemohly a stále nemohou proto diverzifikovat své hospodářství. Zůstávají na podobném stupni rozvoje, jako byly v posledních desetiletích. Pro EU jsou tyto dohody výhodné, jelikož jí zajišťuje levný import části nezbytných komodit. Jiným zjevným příkladem neokolonialismu je poskytování půjček rozvojovým zemím ze strany Mezinárodního měnového fondu, mimo jiné podmiňované liberalizací trhů těchto rozvojových ekonomik. Liberalizace umožňuje vstup do země západním zahraničním investorům, kteří často smetou slabou místní konkurenci, a jejich prostřednictvím plyne většina zisků bohatým zemím.\n\nKlimatická změna a opatření proti ní jsou některými považovány za klimatický kolonialismus, neokolonialismus či neoimperialismus (ekoimperialismus). Environmentalismus pak slouží k řízení rozvojového světa. Vyvážení odpadu do těchto zemí je také nazýváno toxickým kolonialismem („toxic waste colonialism“).\n\n\n"}
{"id": "363744", "url": "https://cs.wikipedia.org/wiki?curid=363744", "title": "Louis François I. de Bourbon", "text": "Louis François I. de Bourbon\n\nLouis François I. de Bourbon (13. srpna 1717, Paříž, Francie – 2. srpna 1776, tamtéž) přejal roku 1727 po smrti svého otce Louise Armanda II. titul princ de Conti.\n\nJeho matka, Louise-Élisabeth de Bourbon-Condé byla vnučkou Ludvíka XIV. Jako příslušník vládnoucího rodu Bourbonů byl královským princem (\"Prince du Sang\").\n\nLouis François byl ženat od roku 1732 s Louisa Diane de Bourbon-Orléans, mladší dcerou francouzského regenta Filipa II. Orleánského:\n\n"}
{"id": "363753", "url": "https://cs.wikipedia.org/wiki?curid=363753", "title": "Gaël Monfils", "text": "Gaël Monfils\n\nGaël Monfils (* 1. září 1986 Paříž) je francouzský profesionální tenista, který na okruh ATP Tour vstoupil v roce 2004. Ve své dosavadní kariéře vyhrál na túře ATP deset singlových turnajů. První z nich ovládl na antukovém turnaji Idea Prokom Open 2005 ve Varšavě. V letech 2009 a 2010 hrál finále Masters v Paříži. Na challengerech ATP a okruhu Futures získal šest titulů ve dvouhře.\n\nNa žebříčku ATP byl nejvýše ve dvouhře klasifikován v listopadu 2016 na 6. místě a ve čtyřhře pak v srpnu téhož roku na 155. místě. Koučem se v roce 2019 stal Liam Smith. V letech 2016–2018 jej trénoval Mikael Tillström, který v této pozici roku 2015 nahradil Jana De Witta. Na juniorském kombinovaném žebříčku ITF byl nejvýše hodnocen v únoru 2004 na 1. místě a v závěru sezóny 2004 jej Mezinárodní tenisová federace vyhlásila juniorským mistrem světa.\n\nNa nejvyšší grandslamové úrovni se v mužské dvouhře nejdále probojoval do semifinále French Open 2008, kde ve čtyřech setech podlehl nasazené jedničce turnaje Švýcarovi Rogeru Federerovi. Mezi poslední čtveřici hráčů postoupil také na US Open 2016. Nestačil však na úřadující světovou jedničku Novaka Djokoviće.\n\nV juniorské kategorii skončil s bilancí zápasů 83-22. V roce 2004 získal juniorské tituly dvouhry na Australian Open, French Open a Wimbledonu.\n\nVe francouzském daviscupovém týmu debutoval jako 23letý v roce 2009 barážovým utkáním o světovou skupinu proti Nizozemsku, když nastoupil do prvního zápasu proti Thiemo de Bakkerovi, se kterým prohrál ve čtyřech setech. Francie přesto v sérii zvítězila 4:1 na zápasy. V roce 2010 hrál ve finále se Srbskem a v roce 2014 se Švýcarskem. Oba zápasy Francie prohrála. Do listopadu 2018 v soutěži nastoupil ke třinácti mezistátním utkáním s bilancí 12–2 ve dvouhře a 0–0 ve čtyřhře.\n\nJe řazen mezi tzv. „nové čtyři mušketýry“ francouzského tenisu.\n\nPři Australian Open 2019 Monfils oznámil, že udržuje partnerský vztah s ukrajinskou tenistkou Elinou Svitolinovou. \n\n"}
{"id": "363754", "url": "https://cs.wikipedia.org/wiki?curid=363754", "title": "Trojúhelníkový obchod", "text": "Trojúhelníkový obchod\n\nTrojúhelníkový obchod je označení pro obchod probíhající od 17. do 19. století (nejintenzivněji v 18. století) mezi Evropou, Afrikou a Amerikou. Především Britové vyplouvali z Evropy do Afriky s levným nákladem nakoupených zbraní, textilu, bižuterie a alkoholu. Toto zboží v Africe s africkými králi vyměnili za otroky. Poté Britové otroky naložili do lodí a vypluli na další cestu – do střední Ameriky. V Americe, hlavně na karibských ostrovech, prodali Britové přeživší otroky majitelům plantáží s obrovskými zisky. Otroci poté násilím nuceni museli pracovat na plantážích s cukrovou třtinou, tabákem a bavlnou. Za část utržených peněz z prodeje otroků obchodníci v Americe nakoupili velmi levně (jelikož pracovní síla byli otroci) cukr, tabák, bavlnu, zlato, stříbro a pluli zpět do Británie, odkud toto zboží s nepředstavitelným ziskem prodávali do celé Evropy. V Evropě opět nakoupili levné zboží a znovu vyrazili do Afriky. Trojúhelník se tak uzavřel a pokračoval znovu a znovu několik set let.\n\nTento obchod mezi mateřskou kolonizátorskou zemí a kolonizovaným územím byl pouze jednostranně výhodný. Generoval obrovské zisky britským obchodníkům a jejich domovské zemi, což se projevilo investicemi do podnikání. Tak byl nastartován hospodářský růst průmyslové revoluce, jež se rozšířila do celé Evropy (19. století) a následně i většiny světa.\n\nHistorik Dušan Třeštík říká, že za to, čím dnes naše „euro–americko–dálněvýchodní průmyslová“ civilizace je, vděčíme do značné míry právě trojúhelníkovému obchodu, který se točil mezi Británií, Afrikou a Amerikou. Cenou za jeho fungování a tedy naší „vyspělost“ a rozvojem, bylo (mimo jiné) až 20 milionů lidských obětí (otroků).\n\n\n2/3 otroků pracovalo tehdy na ostrovech v Karibiku při pěstování cukrové třtiny. Cukr si ale mohli tehdy koupit jen bohatí. Je zcela absurdní aby cukr mohl financovat průmyslovou revoluci. Jinak, asijský obchod evropských zemí byl tehdy financován hlavně stříbrem z Potosí, které ovšem netěžili černí otroci.\n\n"}
{"id": "363755", "url": "https://cs.wikipedia.org/wiki?curid=363755", "title": "Midžur", "text": "Midžur\n\nMidžur ( ) nebo Midžor ( ) je hora na hranici Srbska a Bulharska v pohoří Stara planina. Její vrchol v nadmořské výšce 2169 m leží přímo na hranici Srbska a Bulharska. Vrchol je nejvyšším místem Srbska a nejvyšší horou srbské části pohoří. Před vyhlášením nezávislosti Kosova v roce 2008 byla nejvyšším vrcholem Srbska kosovská Djeravica.\n\nNedaleko od vrcholu leží prameny řek Trgoviški Timok a Lom. Geologický základ Midžoru tvoří permské červené pískovce.\n\nOd počátku roku 90. let 20. století je vrchol přístupný pro turisty z obou stran. Dříve sem byl přístup zakázán díky tomu, že vrchol leží v hraniční oblasti. Vzhledem k těmto omezením, je příroda kolem vrcholu zachována beze změny.\nZ bulharské strany lze nejsnáze dosáhnout vrcholu od severu, z vesnice \"Čuprene\". Ze srbské strany se vystupuje buď z vesnice \"Topli Dol\" nebo od lyžařského střediska \"Babin Zub\" a dál po hřebeni až na vrchol (od hotelu Babin Zub zhruba 8 km). Pro výstup není třeba žádných povolení ani poplatků.\n\n"}
{"id": "363759", "url": "https://cs.wikipedia.org/wiki?curid=363759", "title": "PET/CT", "text": "PET/CT\n\nPET/CT je diagnostická zobrazovací metoda spojující vyšetření počítačovou tomografií (CT) a pozitron emisní tomografií (PET). Získané obrazy obsahují jak poměrně podrobnou informaci o anatomické stavbě, tak i informaci o metabolické aktivitě tkání.\n\n\n"}
{"id": "363772", "url": "https://cs.wikipedia.org/wiki?curid=363772", "title": "SmartMedia", "text": "SmartMedia\n\nSmartMedia je druh paměťové karty vyvíjené společností Toshiba určené především pro použití v digitálních fotoaparátech, mp3 přehrávačích a PDA.\n\nPrvní SmartMedia karta byla představena v létě roku 1995. Tento typ karet byl vyvinut, aby mohl konkurovat jiným kartám, např. MiniCard a CompactFlash. V současné době nejsou vyráběna nová zařízení podporující standard SM karet ani karty samotné. Karty je možné číst v disketových mechanikách za pomoci „FlashPathe“.\n\nByly nahrazeny technologicky podobnými kartami xD-Picture.\n"}
{"id": "363779", "url": "https://cs.wikipedia.org/wiki?curid=363779", "title": "Anberlin", "text": "Anberlin\n\nAnberlin byla americká hudební skupina založená v roce 2002 na Floridě ve Spojených státech amerických. Kapela zanikla v roce 2014 po vydání sedmého a zároveň poslední studiového alba.\n\nKapelu tvořili čtyři členové - zpěvák Stephen Christian, basista Deon Rexroat, bubeník Nathan Young a baskytarista Chrostian McAlhaney. Během své existence vydala kapela celkem sedm alb a během své dvanáctileté historie již prodala přes 1 000 000 desek.\n\n\n\n\n\n\n\n\n\n"}
{"id": "363780", "url": "https://cs.wikipedia.org/wiki?curid=363780", "title": "Kulteranismus", "text": "Kulteranismus\n\nKulteranismus (španělsky culteranismo) je směr španělské barokní literatury. Charakteristický pro tento směr je vyumělkovaný jazyk bohatý na latinismy, komplikovaná větná stavba a záplava metafor. Někdy je podle svého zakladatele Luise de Góngory nazýván gongorismus. Název kulteranismus pochází ze španělských slov \"culto\" (vzdělaný) a \"lutheranismo\" (luteránství). Takto jej pojmenovali Góngorovi odpůrci, kteří jej tím ocejchovali jako básnické kacířství. Nejvýznamnějším bojovníkem proti kulteranismu a neúnavným kritikem Góngorova díla byl Francisco de Quevedo, který reprezentoval směr španělské barokní literatury zvaný konceptismus. \n\n"}
{"id": "363784", "url": "https://cs.wikipedia.org/wiki?curid=363784", "title": "Kamčatka (rozcestník)", "text": "Kamčatka (rozcestník)\n\nKamčatka může znamenat:\n\n\n"}
{"id": "363787", "url": "https://cs.wikipedia.org/wiki?curid=363787", "title": "Turmalina (album)", "text": "Turmalina (album)\n\nTurmalina je třetí album uruguayské herečky a zpěvačky Natalie Oreiro vydané v roce 2002.\n"}
{"id": "363788", "url": "https://cs.wikipedia.org/wiki?curid=363788", "title": "Jacques Mouret", "text": "Jacques Mouret\n\nJacques-François Mouret (1787 – 1837) byl francouzský šachový mistr, jeden z operátorů údajného šachového automatu Turek.\n\nMouret, synovec F. A. D. Philidora , byl jedním z šachových profesionálů v Café de la Régence a působil jako učitel šachu na dvoře francouzského krále Ludvíka Filipa. Turka obsluhoval v letech 1819 až 1824 , a ačkoliv dával soupeřům předem výhodu tahu a pěšce, dokázal vyhrát 99 procent z partií. Měl však problémy s alkoholem a roku 1834 v opilosti prodal tajemství obsluhy automatu pařížskému časopisu \"Magazin Pittoresque\" za cenu drinku (šlo o první autentický pramen týkající se Turkovy záhady). Jeho odhalení pak ještě opublikoval roku 1836 časopis \"Le Palamède\".\n\n"}
{"id": "363790", "url": "https://cs.wikipedia.org/wiki?curid=363790", "title": "Kamčatka (řeka)", "text": "Kamčatka (řeka)\n\nKamčatka ( ) je řeka na poloostrově Kamčatka v Kamčatském kraji v Rusku. Je dlouhá 758 km od pramene zdrojnice Ozjornaja Kamčatka ( ). Plocha povodí měří 55 900 km².\n\nNa horním toku má charakter horské řeky. V korytě se nachází mnoho říčních prahů a peřejí. Pod horami řeka vtéká do Středokamčatské nížiny, kde je její koryto velmi členité a místy se rozvětvuje na jednotlivá ramena. Řeka ze severu obtéká Ključevský masiv a stáčí svůj tok na východ. Na dolním toku protíná hřbet Kumroč. Ústí do Kamčatského zálivu Tichého oceánu, přičemž v ústí se nachází práh a hloubka zde dosahuje jen 0,5 m.\n\nZdroj vody je smíšený, přičemž převažuje podzemní voda z 35 %, jejíž zásoby jsou průběžně doplňovány prosakováním přes propustné sopečné horniny. Dále následují sněhové srážky 34 %, ledovce 28 % a dešťové srážky 3 %. Průměrný roční průtok vody ve vzdálenosti 35 km od ústí u Nižněkamčatsku činí přibližně 965 m³/s. Zamrzá v listopadu a rozmrzá na přelomu dubna a května. V blízkosti horkých pramenů nezamrzá. Nejvyšších vodních stavů dosahuje od května do září, zatímco od října do dubna voda opadá.\n\nŘeka je splavná pro vodáky. Vodní doprava je možná od ústí v délce 486 km. Řeka slouží jako trdliště lososových ryb. V ústí se nachází přístav Usť-Kamčatsk.\n"}
{"id": "363800", "url": "https://cs.wikipedia.org/wiki?curid=363800", "title": "Luton Town FC", "text": "Luton Town FC\n\nLuton Town FC (celým názvem: Luton Town Football Club) je anglický fotbalový klub, který sídlí ve městě Luton v nemetropolitním hrabství Bedfordshire. Založen byl v roce 1885. Od sezóny 2019/20 hraje v EFL Championship (2. nejvyšší soutěž). Klubové barvy jsou oranžová, bílá, černá a tmavě modrá.\n\nSvé domácí zápasy odehrává na stadionu Kenilworth Road s kapacitou 10 356 diváků.\n\n\nZdroj: \n\n\n\nZdroj: \n\n\n\nZdroj: \n\nSeznam českých hráčů, kteří působili v klubu Luton Town FC:\n\n"}
{"id": "363801", "url": "https://cs.wikipedia.org/wiki?curid=363801", "title": "Rıo De La Plata", "text": "Rıo De La Plata\n\nRıo De La Plata je singl z alba Tu veneno uruguayské zpěvačky Natalie Oreiro.\n\nDruhý singl z alba se do TOP 100 hitparády dostal 19.11.2000 a byl zařazen na 52.místo. Singl se dostal až na osmé místo a tuto pozici v hitparádě si udržel celých 25 týdnů. Vypadl až po čtyřéch měsících, 29.4.2001. V Latin Music Billboard se píseň umístila na prvním místě.\n"}
{"id": "363802", "url": "https://cs.wikipedia.org/wiki?curid=363802", "title": "Environmentální migrace", "text": "Environmentální migrace\n\nEnvironmentální migrace () je jev, kdy osoby byly donuceny dočasně, dlouhodobě nebo trvale opustit své původní bydliště v důsledku významného zhoršení stavu životního prostředí, které jim už nadále nemůže zajistit bezpečné živobytí, nebo/a v důsledku zásadní změny environmentálních procesů, které ohrožuje jejich existenci anebo vážně ovlivňuje kvalitu jejich života (např. náhlé přírodní katastrofy typu zemětřesení, povodně či hurikány).\n\nPodle Ženevské úmluvy o právním postavení uprchlíků z roku 1951 a jejího Protokolu z roku 1967 může být uprchlíkem pouze osoba, která je nucena překročit mezinárodní hranice kvůli opodstatněnému strachu z perzekuce na základě rasy, víry, národnosti, politického názoru nebo členství v určité sociální skupině. Proto z odborného hlediska je mnohem přesnější používat termín „environmentální migranti“, namísto pojmu „environmentální uprchlíci“, v němž už je obsažen prvek oprávněné snahy některých nevládních organizací změnit přístup mezinárodního společenství k těmto lidem, kteří jsou tak nuceni žít ve velmi složité situaci.\n\nAčkoliv se přírodní zdroje, jako jsou pitná voda nebo půda, mohou zdát nevyčerpatelné, je v mnoha případech realita zcela opačná. Dlouhodobá devastace či zásadní změna životního prostředí, případně přírodní katastrofa můžou zásadně zasáhnout do života obyvatel daného území a tím je připravit o zdroje obživy nebo obydlí. Lidé v takto postižených oblastech jsou donuceni opustit své domovy a hledat bezpečí jinde. A právě takto vzniká proces environmentální migrace a problematika environmentálního uprchlictví.\n\nHlavní příčiny environmentální migrace lze rozdělit do několika základních kategorií:\n\nVzhledem k relativně krátkému zájmu o tuto problematiku není doposud ustálena jednotná definice environmentálních migrantů (uprchlíků), která je nutná nejen pro teoretické uchopení tématu, ale pro práci mezinárodních humanitárních organizací i národních vlád, které uvolňují prostředky pro potřeby těchto lidí. Nedávno však byla představena nová syntetická průřezová verze této definice s vymezením typologie pro jednotlivé kategorie:\n\n\nKaždá z těchto skupin migrantů má své specifika, zatímco u environmentálně motivovaných migrantů lze spíše očekávat permanentní migrace, tak u environmentálních přesídlenců to mohou být všechny druhy migrace – dočasná (do 1 roku), cyklická, dlouhodobá (1-3 roky), permanentní (déle než 3 roky).\n\nVzhledem ke složitosti problému a relativně krátké délce jejího zkoumání neexistují žádné věrohodné statistiky, které by dokumentovaly skutečný rozsah tohoto fenoménu. Odhady současného počtu tohoto typu migrantů se pohybují mezi 10 až 25 miliony osob. Někteří autoři předpokládají nárůst počtu uprchlíků v důsledku možné změny klimatu až na 150-200 milionů v roce 2050.\n\n\n"}
{"id": "363806", "url": "https://cs.wikipedia.org/wiki?curid=363806", "title": "Václav Junek", "text": "Václav Junek\n\nVáclav Junek (16. srpna 1913, Kladno – 29. ledna 1976, Praha) byl český malíř a grafik, autor novoročenek a exlibris, ilustrátor dětských knih a učebnic, tvůrce cyklu litografií s náměty z rodného Kladna.\n\nZ velkého množství Junkových knižních ilustrací je například možno jmenovat:\n\n"}
{"id": "363810", "url": "https://cs.wikipedia.org/wiki?curid=363810", "title": "Moderata Fonte", "text": "Moderata Fonte\n\nModerata Fonte, vlastním jménem Modesta Pozzo (1555 Benátky – 1592), byla italská básnířka a spisovatelka.\n\nO autorce toho mnoho nevíme, jediným naším zdrojem je krátká biografie, která vyšla posmrtně s jejím nejznámějším dílem \"Il merito delle donne\". Vše, co o ní víme, je to, že se narodila ve středostavovské rodině, záhy osiřela a byla vychována babičkou a jejím manželem. Dostalo se jí určitého literárního vzdělání a od svého bratra se naučila trochu latinsky. Napsala několik pašijových her, dále se zachoval její nedokončený rytířský román ve verších \"Florindoro\" a její nejslavnější dílo \"Il merito delle donne\" (vyšlo roku 1600 v Benátkách). Jedná se o dialog mezi sedmi ženami nejrůznějšího věku a všech stavů (mladá nevěsta Virginia, novomanželka Helena, vdova Leonora, dívka Corina), který se odehrává v zahradě, jež náleží jedné z nich, okolo studny okrášlené sochami ctností žen a neřestí mužů.\n"}
{"id": "363820", "url": "https://cs.wikipedia.org/wiki?curid=363820", "title": "Orthographia Bohemica", "text": "Orthographia Bohemica\n\nOrthographia Bohemica (O českém pravopisu) je anonymní latinský spis z počátku 15. století, ve kterém je pro češtinu vůbec poprvé navržen diakritický pravopis. Za možného autora \"Orthographia Bohemica\" je považován Jan Hus.\n\nAutorství ani přesná datace spisu, známého pod jménem \"Orthographia Bohemica\" (O českém pravopise), nejsou jisté. Za autora bývá považován Jan Hus, rok vzniku spisu je pravděpodobně 1406 nebo 1412. Obojí bylo ovšem stanoveno na základě historického a filologického bádání, původní prameny tyto údaje neobsahují.\n\nÚčelem tohoto pojednání je zjednodušit a sjednotit český pravopis, aby bylo možno „zřetelně a snadněji“ číst a psát. Namísto pravopisu spřežkového, ve kterém byla jedna hláska mnohdy vyjadřována několika písmeny, nabízí pro češtinu pravopis diakritický, kde jedno písmeno označuje vždy jen jednu hlásku a odlišná kvalita příbuzných hlásek (např. \"r\" a \"ř\") je označena rozlišovacími (tj. diakritickými) znaménky. Stručně je možné shrnout pravopisné změny obsažené ve spisu \"Orthographia Bohemica\" takto:\n\nJednoduchost a revolučnost pravopisu \"Orthographia Bohemica\" vyjde najevo, uvedeme-li zde jako příklad varianty zápisu hlásky \"ř\", jak je uvádí ve své historické mluvnici Jan Gebauer. \"Ř\" se v rukopisech před Husem psalo všemi těmito spřežkami: \"rz\" – \"rrz\" – \"rs\" – \"rzs\" – \"rzss\" – \"zr\" – \"sr\" – \"rzs\" – \"rzz\". Některé spřežky byly víceznačné, např. dvojité ss se mohlo číst jako \"s\", \"š\", \"z\" nebo \"ž\". Dlouhé samohlásky se pak buď psaly bez označení délky, nebo se psaly dvojitě (někdy se druhé písmeno nadepsalo), případně se označovaly nejednotně různými čárkami či jinými znaménky. Tak například \"é\" se psalo takto: \"e\" – \"ee\" – \" é\" – \"ě\". Nedalo se ani předpokládat, že týž písař bude důsledně užívat „své“ spřežky; často jejich užití kolísá v jediném rukopisu.\n\n\"Orthographia Bohemica\" je prvním známým spisem, ve kterém se podobná pravopisná úprava navrhuje pro slovanský jazyk. Není dodnes plně objasněno, odkud Jan Hus (byl-li autorem) čerpal pro toto dílo inspiraci. Uvažuje se v této souvislosti např. o hebrejštině, o dánských učencích působících na Sorboně či o dopisech svatého Jeronýma, zcela jistě se dá předpokládat dobrá znalost soudobého písařského úzu (z něj byla nejspíše přejata čárka pro označení dlouhé samohlásky). Podle studie F. V. Mareše byla podnětem k sepsání \"Orthographia Bohemica\" znalost hlaholice, užívané charvátskými mnichy v klášteru Na Slovanech. Významnost spisu spočívá v tom, že diakritická znaménka uspořádal do soustavy, která svým logickým uspořádáním a praktickou využitelností daleko překročila jak úzus své doby, tak i doby pozdější.\n\nUvedený pravopis v době, ve které byl napsán, totiž nebyl všeobecně přijat. Změna úzu nastávala postupně až se zavedením knihtisku, výrazně se projevila po vydání tzv. Náměšťské mluvnice (1533); u písařů se ovšem změny prosazovaly pomaleji než v tištěných knihách. Ani v 16. století ovšem nedbali tiskaři a písaři předpisů \"Orthographia Bohemica\" a nadále zachovávali např. některé spřežky (např. ss pro š), v jejich užívání ale byli již o poznání jednotnější.\n\nSpis \"Orthographia Bohemica\" nalezl František Palacký dne 13. srpna 1826 v Třeboni. Veřejnost byla s existencí tohoto díla seznámena o rok později, v prvním čísle nově založeného Časopisu společnosti vlastenského Museum v Čechách, avšak k jeho vydání došlo až po dalších bezmála třiceti letech. Latinský text s překladem vyšel r. 1857 ve Slavische Bibliothek ve Vídni zásluhou A. V. Šembery, který tehdy působil na tamní univerzitě jako profesor českého jazyka a literatury. Rok nato pak v Praze v pátém svazku „Mistra Jana Husi sebraných spisů“ vychází český překlad s krátkým úvodem Václava Flajšhanse, dodnes poslední vydaný český překlad tohoto spisu. Latinské znění bylo pak vydáno ještě dvakrát: poprvé v nezměněné Šemberově edici v novém vydání Slavische Bibliothek v Amsterdamu r. 1965, podruhé s německým překladem a s novým komentářem r. 1968 ve Wiesbadenu v nové edici J. Schröpfera.\n\nLatinský text Šemberův vycházel zřejmě jen z Palackého opisu třeboňského rukopisu, Schröpfer pak podává nové opravené (byť ne bezchybné) vydání třeboňského rukopisu. Kritickou edici třeboňského rukopisu i excerpt vydala spolu s českým a anglickým překladem traktátu v roce 2019 Kateřina Voleková.\n\nHusův autograf spisu \"Orthographia Bohemica\" se nedochoval. Jediný jeho úplný opis, který máme k dispozici, sepsal mnich Oldřich Kříž z Třeboně (právě tento opis nalezl pak Palacký). Jeho stáří nelze přesně určit; samotný opis \"Orthographia Bohemica\" datován není, pouze na jeho konci je uvedeno denní datum \"In die Leonardi\", tj. 6. ledna, které ovšem může znamenat jak datum dokončení původního spisu, tak i dokončení opisu Oldřichem Křížem. V jednom svazku s \"Orthographia Bohemica\" se ovšem nachází více děl, z nichž některá datována jsou: tři z nich nesou letopočet 1459, jedno pak 1457. Spisy nejsou řazeny chronologicky, a tak vodítko k určení stáří rukopisu \"Orthographia Bohemica\" je jen velmi přibližné.\n\nKromě uvedeného Křížova rukopisu máme k dispozici ještě excerpta uložená v Archivu Pražského hradu. Z jejich srovnání s rukopisem Oldřicha Kříže (viz článek Anežky Vidmanové) vyplývá, že třeboňský rukopis je na mnoha místech nespolehlivý.\n\n\n\n"}
{"id": "363822", "url": "https://cs.wikipedia.org/wiki?curid=363822", "title": "KOBOS", "text": "KOBOS\n\nKOBOS (zkratka KOntinuální Burzovní Obchodní Systém) je vedlejším trhem Burzy cenných papírů Praha. Slouží především pro malé a střední investory, jelikož je zde možnost obchodovat s akciemi v jakémkoliv množství, na rozdíl od SPADu, kde se obchoduje v lotech. \n\nObchoduje se každý všední den od 9:10, konec obchodování je stanoven na 16:20.\n\nBurza cenných papírů Praha oznámila, že přechází v pátek 30. listopadu 2012 na nový obchodní systém Xetra. Xetra je obchodní systém pro akcie a dluhopisy vyvinutý společností Deutsche Börse AG, který vystřídá dosavadní obchodování v segmentech SPAD a KOBOS. \n\n"}
{"id": "363824", "url": "https://cs.wikipedia.org/wiki?curid=363824", "title": "Milan Fukal", "text": "Milan Fukal\n\nMilan Fukal (* 16. května 1975, Jablonec nad Nisou, Československo) je bývalý český fotbalový obránce a reprezentant. Mimo ČR působil na klubové úrovni v Německu a Rakousku. Od června roku 2017 je místopředsedou Hráčské fotbalové unie, ve které od jejího vzniku zastával roli ambasadora.\n\nDo ligového fotbalu se prosadil v dresu Jablonce. Zde nastupoval na postu pravého obránce či pravého záložníka. S Jabloncem si zahrál i Pohár UEFA. Talentovaného obránce s čichem na góly v posledních minutách si všimla pražská Sparta. Zde Milan Fukal hrával pravidelně v základu jak v domácí lize, tak v Lize mistrů.\n\nV roce 2000 přestoupil do bundesligového Hamburku. Tady odehrál čtyři roky a pak přestoupil do Borussie Mönchengladbach, kde hrál dva roky. Nakonec se vrátil domu do Jablonce. Odehrál zde dvě sezóny a opět odešel do ciziny, do rakouského klubu Kapfenberger SV. V létě 2011 přestoupil do FC Hradec Králové, kde nosil kapitánskou pásku. Před koncem ligového ročníku 2012/13 byl novým trenérem Lubošem Prokopcem vyřazen z kádru A-týmu. Hradec neminul sestup do 2. ligy. Po sezóně v klubu skončil.\n\nV červenci 2013 se stal hráčem rakouského klubu SV Esternberg.\n\nMilan Fukal zasáhl v letech 1996–1997 v dresu české reprezentace do 21 let do 7 utkání (1 výhra, 2 remízy a 4 prohry), aniž by vstřelil gól.\n\nV české reprezentačním A-mužstvu odehrál v letech 1997–2003 19 zápasů (10 výher, 6 remíz, 3 prohry) a vstřelil 2 góly.\n\nČeská republika se zúčastnila Konfederačního poháru FIFA v roce 1997 v saúdskoarabském Rijádu, kam se kvalifikovala jako finalista Mistrovství Evropy z roku 1996, neboť vítězné Německo se odmítlo zúčastnit. V základní skupině B se český tým postupně střetl s Jihoafrickou republikou, Uruguayí a Spojenými arabskými emiráty. Milan Fukal se neobjevil v žádném zápase základní skupiny (postupně 13. prosince 1997 remíza 2:2 proti Jihoafrické republice, 15. prosince 1997 prohra ČR 1:2 proti Uruguayi a 17. prosince 1997 výhra ČR 6:1 proti Spojeným arabským emirátům). Nenastoupil ani v semifinále 19. prosince 1997 proti Brazílii (ČR podlehla jihoamerickému soupeři 0:2).\n\nNechyběl však v základní sestavě v zápase o třetí místo 21. prosince 1997 proti soupeři ze základní skupiny Uruguayi, kterého tentokrát český celek porazil 1:0 gólem Edvarda Lasoty a získal bronzové medaile. Milan Fukal odehrál plný počet minut a v 67. minutě dostal žlutou kartu. Byl to zároveň první Fukalův start v seniorské reprezentaci České republiky.\n\nČeský tým se na EURO 2000 v Nizozemsku a Belgii kvalifikoval deseti výhrami a v žebříčku FIFA se nacházel na druhém místě za Brazílií, přesto nepatřil k favoritům turnaje, octl se totiž v tzv. skupině smrti, kde se utkal s favorizovanými mužstvy Francie a Nizozemí a nevyzpytatelným Dánskem. Do prvního zápasu 11. června 2000 proti Nizozemí, v jehož závěru nizozemský hráč Frank de Boer proměnil pokutový kop nařízený italským rozhodčím Pierluigim Collinou a zajistil tak výhru svého týmu 1:0, Milan Fukal nenastoupil.\n\nV dalším utkání 16. června s Francií Milan Fukal nastoupil na hřiště od začátku druhého poločasu místo Petra Gabriela, v 60. minutě vstřelil vítězný gól Francie na 2:1 Youri Djorkaeff a rozhodl tak o tom, že český tým nepostoupí do čtvrtfinále. Poslední utkání 21. června 2011 s Dánskem bylo střetnutím dvou týmů, které již neměly šanci postoupit, lépe je zvládl český celek s Milanem Fukalem v základní sestavě (odehrál celý zápas, ve 49. minutě dostal žlutou kartu), když vyhrál 2:0.\n\nGóly Milana Fukala za reprezentační A-mužstvo České republiky:\nMilan Fukal patřil mezi řadu známých fotbalových osobností, kteří v roce 2014 ostře kritizovali Českou asociaci fotbalových hráčů (ČAFH) v čele s Markétou Haindlovou pro nedůvěryhodnost, nečinnost a nepřehledné hospodaření. V únoru 2017 se stal patronem nově vzniklé Hráčské fotbalové unie (HFU). V červnu roku 2017 úspěšně kandidoval na post místopředsedy Hráčské fotbalové unie.\nJe také členem týmu Real TOP Praha, v jehož dresu se zúčastňuje charitativních zápasů a akcí.\n\n"}
{"id": "363827", "url": "https://cs.wikipedia.org/wiki?curid=363827", "title": "Josef Jílek (duchovní)", "text": "Josef Jílek (duchovní)\n\nJosef Jílek (19. října 1908 Výheň – 20. dubna 1945 věznice Branibor nad Havolou) byl český katolický kněz, farář v Kunžaku (1935-1936), Katovicích (1936-1942) a Česticích (1942). Za druhé světové války se zapojil do protinacistického odboje pod krycím jménem Jouzínek, byl členem buňky Karel odbojové organizace ÚVOD, pro kterou falšoval křestní listy a další dokumenty. 5. srpna 1942 byl zatčen a po necelých třech letech věznění sťat gilotinou.\n\n\n\n\n"}
{"id": "363829", "url": "https://cs.wikipedia.org/wiki?curid=363829", "title": "Jan Bauer", "text": "Jan Bauer\n\nJan Bauer může být:\n\n\n"}
{"id": "363830", "url": "https://cs.wikipedia.org/wiki?curid=363830", "title": "Jean Lhermitte", "text": "Jean Lhermitte\n\nJacques Jean Lhermitte (20. ledna, Mont-Saint-Père, Aisne, Francie 1877 – 24. ledna 1959, Paříž) byl francouzský neurolog a neuropsychiatr.\n\nByl synem Léona Augustina Lhermitta, francouzského realistického malíře. Navštěvoval školu v Saint-Étienne. Roku 1907 úspěšně absolvoval studia medicíny v Paříži. Specializoval se na neurologii, pracoval převážně v oborech nervových onemocnění a psychiatrie. Byl předsedou nadace \"Dejerine\" a uznávaným lékařem v prestižních francouzských nemocnicích (\"Hospice Paul Brousse\", vedoucím kliniky v \"Hôpital de la Salpêtrière\").\n\nBěhem první světové války studoval onemocnění páteře a začal se zajímat o neuropsychiatrii. Snažil se pochopit různé stavy lidské mysli. Některé své knihy psal ve stavu halucinace. Byl hluboce věřícím člověkem. Snažil se prozkoumat souvislostí mezi teologií a lékařstvím. Publikoval i studie na téma stigmata a posedlost ďáblem. Některé dnešní lékařské symptomy nesou jeho jméno.\n\n\n"}
{"id": "363831", "url": "https://cs.wikipedia.org/wiki?curid=363831", "title": "Jan Bauer (politik)", "text": "Jan Bauer (politik)\n\nJan Bauer (* 27. dubna 1969 Prachatice) je český politik, v letech 2004–2013 a opět od roku 2017 poslanec Poslanecké sněmovny za ODS, v letech 2000 až 2004 a opět od roku 2016 zastupitel Jihočeského kraje.\n\nVystudoval gymnázium v Prachaticích (1983–1987), v letech 1987–1993 absolvoval Stavební fakultu obor ekonomika a řízení na ČVUT v Praze. V letech 1993–1994 pracoval v marketingovém oddělení podniku Českobudějovické pozemní stavby. Pak byl v roce 1994 vedoucím marketingového oddělení ve firmě Tiskárny Vimperk a.s. V období let 1994–1997 pracoval jako manažer zodpovědný za oblast zahraničního obchodu se zeměmi Asie v polské dceřiné společnosti firmy Müller sport s.r.o. V letech 1997–1998 byl ekonomem nákupu pro společnost Robert Bosch s.r.o. České Budějovice.\n\nPochází z jižních Čech, je ženatý, má dceru a syna.\n\nDo ODS vstoupil v roce 1996. V roce 1998 byl zvolen za ODS starostou města Prachatice. Už v komunálních volbách roku 1994 kandidoval do zastupitelstva Prachatic, tehdy ještě jako bezpartijní za ODS. Nebyl ovšem zvolen. Do zastupitelstva byl pak jako člen ODS zvolen v komunálních volbách roku 1998, komunálních volbách roku 2002, komunálních volbách roku 2006 a komunálních volbách roku 2010. Profesně se roku 1998 uvádí jako ekonom, v následných volbách coby starosta města. V krajských volbách roku 2000 byl rovněž zvolen do Zastupitelstva Jihočeského kraje za ODS. Byl předsedou finančního výboru Zastupitelstva Jihočeského kraje.\n\nVe volbách v roce 2002 kandidoval do poslanecké sněmovny za ODS (volební obvod Jihočeský kraj). Nebyl ale zvolen. Do parlamentu usedl nicméně dodatečně jako náhradník v červenci 2004 (když se jeho kolega na vyšším místě jihočeské kandidátní listiny stal europoslancem). Byl členem sněmovního výboru pro evropské záležitosti. Poslanecký mandát obhájil ve volbách v roce 2006. Stal se místopředsedou výboru pro evropské záležitosti a byl členem zahraničního výboru. Opětovně byl poslancem zvolen (jako lídr jihočeské kandidátky) ve volbách v roce 2010. Zastával pak post předsedy výboru pro evropské záležitosti, v letech 2010–2011 byl i členem výboru pro obranu a bezpečnost, zasedal ve výboru organizačním a od března 2011 byl i členem zahraničního výboru. V období květen 2010 – květen 2011 působil ve funkci řadového místopředsedy poslaneckého klubu ODS. 11. května 2011 byl zvolen prvním místopředsedou poslaneckého klubu ODS.\n\nV letech 2003–2004 byl členem Výkonné rady ODS. Je předsedou Oblastního sdružení ODS Prachatice a místopředsedou Regionálního sdružení ODS jižní Čechy.\n\nNěkteré nevládní organizace a také opozice na prachatické radnici Bauera viní, že v případu Lázní svaté Markéty jednal v příkrém rozporu s výkonem funkce veřejného činitele a město pod jeho vedením nenávratně přišlo o pozemky. V roce 2001 založilo vedení Prachatic po odsouhlasení zastupitelstvem se skupinou podnikatelů (Pavel Mádl a Erik Foltýn, později Ladislav Marek) společnou firmu Léčebné centrum svaté Markéty, a. s., v níž město po vložení osmihektarového pozemku mělo 50% podíl. Ten se postupně navyšováním základního jmění snížil na pouhých 15% a město tak prakticky ztratilo kontrolu, přestože členem představenstva společnosti byl z pozice prachatického starosty také Bauer. Valná hromada společnosti Léčebné centrum sv. Markéty odhlasovala 30. června 2009 vstup nového akcionáře – firmy Rilon, patřící do portfolia lichtenštejnského občana Markuse Haslera, který sehrál významnou roli v tzv. toskánské aféře.\n\nV krajských volbách v roce 2016 byl zvolen zastupitelem Jihočeského kraje za ODS. Ve volbách do Poslanecké sněmovny PČR v roce 2017 byl zvolen poslancem ODS za Jihočeský kraj. V komunálních volbách v roce 2018 obhájil post zastupitele města Prachatice, když vedl kandidátku tamní ODS.\n\n"}
{"id": "363832", "url": "https://cs.wikipedia.org/wiki?curid=363832", "title": "Petr Gabriel", "text": "Petr Gabriel\n\nPetr Gabriel (* 17. května 1973, Praha) je bývalý český fotbalista, levonohý hráč hrající nejčastěji na levém kraji obrany, občas i na pozici stopera či jako levý záložník.\n\nDo ligového fotbalu se výrazněji začal prosazovat v dresu Viktoria Žižkov,za kterou odehrál 79 zápasů a vstřelil 3 branky. Jeho talentu si všimli ve Spartě Praha, kam Gabriel přestoupil v roce 1996. Do základu se dlouho nemohl prosadit přes značnou konkurenci a tak byl jen velice kvalitním náhradníkem. Až na sklonku svého sparťanského působeni se chytil šance, kterou už nepustil. Za Spartu odehrál 97 ligových zápasů a vstřelil 6 ligových gólů. V evropských pohárech odehrál v dresu Sparty 25 zápasů a vstřelil dvě branky.\n\nV roce 2000 přestoupil společně se svým tehdejším spoluhráčem ze Sparty Lokvencem do bundesligového Kaiserslauternu. Zde se ale neprosadil a byl i dlouhou dobu zraněný. Za tři sezony v tomto klubu odehrál jen 7 zápasů, pak odešel na půlroční hostování do Teplic, kde se předvedl v deseti utkáních. Poté se vrátil do Německa, tentokrát do druhé bundesligy do Arminie Bielefeld. S tímto klubem vybojoval postup do nejvyšší soutěže a patřil k oporám. Odehrál zde 71 prvoligových utkáni a vstřelil dvě branky. Poté působil v dresu Viktorie Žižkov, kde v roce 2009 po sestupu Viktorky do druhé ligy ukončil kariéru.\n\nZa český národní tým do 21 let odehrál v letech 1994–1996 celkem 12 zápasů, v nichž neskóroval.\n\nV A-mužstvu české reprezentace debutoval 8. března 1995 v domácím přátelském utkání proti Finsku (výhra ČR 4:1), nikdy se však nestal stabilním reprezentantem.\n\nZa české A-mužstvo odehrál celkem 10 zápasů a vsítil jednu branku.\n\nZúčastnil se Eura 2000, kam se český tým kvalifikoval deseti výhrami a v žebříčku FIFA se nacházel na druhém místě za Brazílií, přesto nepatřil k favoritům turnaje, octl se totiž v tzv. skupině smrti, kde se utkal s favorizovanými mužstvy Francie a Nizozemí a nevyzpytatelným Dánskem. V prvním zápase 11. června 2000 proti Nizozemí odehrál Petr Gabriel celé utkání, v jehož závěru Frank de Boer proměnil pokutový kop nařízený italským rozhodčím Pierluigim Collinou (ČR prohrála 0:1).\n\nChyboval ve druhém zápase českého týmu v základní skupině s Francií, když v 7. minutě přihrával míč dozadu brankáři Pavlu Srničkovi. Míč však vystihl francouzský útočník Thierry Henry a vstřelil úvodní gól zápasu. Trenér Jozef Chovanec Gabriela o poločase nahradil Milanem Fukalem, ČR zápas prohrála 1:2 a ztratila šanci na postup do čtvrtfinále. Byla to zároveň hráčova derniéra v národním dresu, poté už za reprezentaci nikdy nenastoupil.\n\nGól Petra Gabriela v A-mužstvu české reprezentace \n"}
{"id": "363836", "url": "https://cs.wikipedia.org/wiki?curid=363836", "title": "Příbramská filharmonie", "text": "Příbramská filharmonie\n\nPříbramská filharmonie je orchestr založený roku 1908. Prvním dirigentem byl skladatel a ředitel příbramského svatojakubského kůru Bohumil Fidler. \n\nOrchestr dříve prováděl opery, oratoria i symfonické skladby. Současným dirigentem orchestru je Veronika Kopecká. V současnosti se jedná o komorní ansámbl, který se za pomoci orchestrálních výpomocí a spolupráce s Komorním smíšeným sborem Dr. Vladimíra Vepřeka snaží alespoň částečně obnovit původní dramaturgii orchestru.\n\n"}
{"id": "363838", "url": "https://cs.wikipedia.org/wiki?curid=363838", "title": "Jezerní slať", "text": "Jezerní slať\n\nJezerní slať je rašeliniště a přírodní památka v okrese Prachatice. Nachází se na Šumavě (Šumavské pláně), necelé 2 km jihovýchodně od Horské Kvildy a 3 km od Kvildy, na katastrálním území obce Kvilda. Je součástí NP Šumava, jehož je I. zónou. Ochrana tohoto území byla poprvé vyhlášena v roce 1933 na ploše 34 ha.\n\nJedná se o rašeliniště rozvodnicového typu, menší část je odvodňována Hamerským potokem do Vydry, zbytek Kvildským potokem do Vltavy. Rozloha slatě je 103,5 ha, nachází se ve výšce 1057–1075 m n. m.. Celková rozloha chráněného území po spojení s I. zónou Kvildského potoka činí 208 ha. Průměrná hloubka rašeliny je 2,5 m, nejvyšší mocnost rašeliny je 7,6 m v severozápadní neporušené části slatě. Průměrný roční úhrn srážek v oblasti Jezerní slatě činí 1200–1300 mm. Průměrná roční teplota se pohybuje okolo 2 °C a pravidelně jsou zde zaznamenávána teplotní minima. Název slať dostala od dnes již rašeliníky zarostlého jezírka.\n\nNejjednodušší přístup k Jezerní slati je z turistického parkoviště u silnice II/169 z Kvildy do Horské Kvildy. Od parkoviště vede přístupová cesta ke 120 m dlouhému povalovému chodníku. Na okraji rašeliniště se nachází dřevěná rozhledna, ze které je možné zhlédnout celou rozlohu rašeliniště i s dominantním vrcholem Antýgl v pozadí.\n\nNa slati se vyskytuje velké množství rostlin, ve střední Evropě velmi vzácných. Patří mezi ně bříza zakrslá, která nedosahuje výšky větší než 50 cm, suchopýr pochvatý, kleč horská a mnoho dalších. Vzácní živočichové jsou zastoupeni tetřívkem obecným, rysem ostrovidem nebo myšivkou horskou. \n\nV 19. a 20. století byla pravá část rašeliniště odvodněna a zčásti vytěžena. Těžba byla ukončena vyhlášením rezervace v roce 1933, i dnes jsou však následky těžby patrné, např. absencí klečového porostu v některých partiích slatě.\n\nOd ledna roku 1999 spolupracuje informační středisko Národního parku Šumava s Českým hydrometeorologickým ústavem v Českých Budějovicích. Měření se zde ale prováděla již během druhé světové války. Po odsunu německého obyvatelstva v něm pokračoval od roku 1946 pan Emanuel Sláma s chotí. Stejně jako v předchozích letech se zaznamenávají denní úhrny srážek a celková výška sněhové pokrývky. Jednou týdně se eviduje i vodní hodnota celkové sněhové pokrývky. Kromě toho provádí od roku 1985 na Jezerní slati pan Antonín Vojvodík měření denních teplot. \n\nTeplotní údaje jsou porovnávané v rozmezí let 1986 až 2010, srážkové údaje jsou porovnávány v rozmezí let 1961 až 2010, průměrný roční úhrn srážek je určován za léta 1981 až 2010 a průměrné hodnoty mrazových a ledových dnů pak za roky 1990 až 2010.\n\n\n"}
{"id": "363839", "url": "https://cs.wikipedia.org/wiki?curid=363839", "title": "Farní sbor Českobratrské církve evangelické v Klášteře nad Dědinou", "text": "Farní sbor Českobratrské církve evangelické v Klášteře nad Dědinou\n\nsbor českobratrské církve evangelické, seniorátu královéhradeckého.\n\nKlášter nad Dědinou se stal po Tolerančním patentu císaře Josefa II. centrem evangelíků na panství opočenském (zhruba od Třebechovic pod Orebem až po Dobrušku). Některé dnešní sbory krélovéhradeckého seniorátu byly původně jeho filiálními sbory či kazatelskými stanicemi: Hronov s jeho bývalými kazatelskými stanicemi, Třebechovice a částečně i Černilov. V toleranční době se zdejší evangelíci přihlásili 22. 6. 1782 k víře »Jednoty bratrské české«, což jim však Toleranční patent neumožňoval. Museli si proto dodatečně podat žádost o uznání Helvetského vyznání (H. V.). Současně se svolením jim bylo doporučeno několik míst na panství s konsignací, kam se mají z kterých obcí evangelíci scházet, než si postaví společnou modlitebnu. Již tehdy byl Klášter jedním z center, jmenovitě statek Jana Vávry, č. p. 1. Zde také 27. 9. 1782 svůj farní sbor založili.\nMnohé porady, týkající se sjednocení obou církví (H. V. a A. V.) v roce 1918, se konaly i na klášterské faře, kde se scházeli tehdy mladí církevní pracovnici Hromádka, Pokorný, Kalenda aj.\n\nPo r. 1918 čekaly na sbor nemalé úkoly. Sbor se musel starat o opravy 2 kostelů, 2 far s hospodářskými budovami, o 2 budovy bývalých církevních škol a o 5 hřbitovů. Proto si povolal jako vikáře místního rodáka Bohumíra Opočenského, který se stal po odchodu svého otce Oskara Opočenského na odpočinek farářem sboru (od roku 1928). Faráři pomáhala v práci jeho žena Růžena Opočenská, absolventka Husovy fakulty a první žena, ordinovaná v ČCE jako farářka. V březnu 1938 oslavil sbor 90. narozeniny svého bývalého faráře Oskara Opočenského, který nedlouho poté 28. srpna po krátké nemoci zemřel.\n\nBěhem okupace vstoupili někteří členové sboru spolu s farářem Bohumírem Opočenským do ilegální odbojové organizace Obrana národa. Po prozrazeni se mnozí dostali do vězení. Farář Opočenský byl vězněn v koncentračním táboře v Dachau. Tehdy byl sbor administrován z Třebechovic a veškerou práci (až na křty, oddavky a pohřby) vykonávala svědomitě sestra farářka. Po osvobození se opět ujal práce ve sboru bratr Opočenský.\nRozsah sboru se zatím zmenšil, jednak odfařením Rychnova (připojen k nově vzniklému sboru v Kostelci nad Orlicí) a odstěhováním mnoha rodin do pohraničí.\n\nV Dobrušce se podařilo horlivostí místních bratří ze zakoupené zničené židovské synagogy zřídit modlitebnu. Práce byla dokončena v roce 1954. 31. srpna 1957 rezignoval místní farář na své místo. Novým farářem sboru byl zvolen v roku 1958 Jan Šimsa.\n\nRoku 1963 nastoupil do klášterského sboru farář Jiří Kabíček, který zde působil do roku 1978. Od té doby administroval sbor senior Miroslav Brož, farář v Třebechovicích, až do 1. 11. 1980, kdy starost o sbor převzala vikářka Jarmila Strádalová z broumovského sboru. V únoru 1983 byl zvolen vikářem Jaroslav Kučera z Hronova, který poslední rok studia teologické Fakulty dokončoval dálkově.\n\nFarář Jaroslav Kučera odešel v červenci 1991 do sboru v Chocni (od roku 2002 v Semonicích) a toho roku na podzim byl sbor obsazen vikářem Michalem Plzákem. Pod jeho vedením vznikly štědrovečerní noční bohoslužby, které zajišťuje mládež. Farář Michal Plzák opustil sbor po Velikonocích 1997. Sbor byl administrován farářem Jiřím Weinfurterem ze Semonic. Od 1. 9. 1998 byl farářem Ruben Kužel, který zde rok před tím působil jako vikář. Od roku 2010 do roku 2016 byl farářem Jonatan Hudec, pak do roku 2016 Emílie Ouzká. Nyní je sbor neobsazen, administruje ho f. Filip Čapek.\n\nKazatelské stanice: Bolehošť (od 1902), Dobruška (od 1900), Králova Lhota (od 1980 - zrušeno) a Mokré (zrušeno). Dříve i Křivice (od 1890), Opočno (od 1951, přefařené 1955 k Bohuslavicím, po zániku Bohuslavického sboru 2007 vráceno Klášteru), Ostašovice (zrušeno), Trnov (od 1875 do 1995), Třebechovice pod Orebem (od 1871 samostatný farní sbor), Běleč nad Orlicí (od 1876 filiální sbor, přefařený ke sboru v Třebechovicích).\n\nVladimír Černý z Morkého. Ing. Miroslav Žďárek z Dobrušky. Alena Špačková z Kláštera a Vladimír Kop z Bolehošlě; v současné době vykonává službu kurátorky kurátor Drahomíra Havlíčková.\n\n\n"}
{"id": "363840", "url": "https://cs.wikipedia.org/wiki?curid=363840", "title": "Psitakóza", "text": "Psitakóza\n\nPsitakóza (z řec. \"psittacosis\" - papouščí nemoc), také ornitóza, je bakteriální onemocnění způsobené bakterií \"Chlamydophila psittaci\". Nemocí jsou napadání exotičtí ptáci a je přenosná na člověka. Symptomy jsou třesavka, zánět dýchacích cest a horečka. Při včasné diagnóze na nemoc zabírají antibiotika a je léčitelná.\n\n"}
{"id": "363841", "url": "https://cs.wikipedia.org/wiki?curid=363841", "title": "Petr Vlček (fotbalista)", "text": "Petr Vlček (fotbalista)\n\nPetr Vlček (18. října 1973) je bývalý český fotbalový obránce. \n\nZačínal v TJ Mariánské Lázně. S ligovým fotbalem začal v dresu FC Viktoria Plzeň, za kterou nastoupil v 85 zápasech a vsítil 8 branek. Poté oblékal dres pražské Slavie. V dresu Slavie Praha odehrál 82 zápasů a dal 6 branek. Po Euru 2000 přestoupil do belgického Standard Liège, zde se však neprosadil a odehrál jen 11 utkání. Proto přestoupil v roce 2001 do řeckého Panionios GSS, tady strávil 4 sezóny, ve kterých nastoupil v 81 zápasech a dal 9 branek. Následně ještě krátce působil v kyperském Ethnikos Achnas FC, kde odehrál 13 zápasů a vrátil se domů do Plzně. Zde stihl odehrát ještě 10 utkání a zakončil svou ligovou kariéru. \n\nV reprezentaci odehrál celkem 18 utkání (9 výher, 4 remízy, 5 proher), gólově se neprosadil. Byl nominován na Mistrovství Evropy ve fotbale 2000, ale nenastoupil do žádného ze tří utkání, které český tým na šampionátu odehrál (postupně prohra 0:1 s Nizozemím, prohra 1:2 s Francií a výhra 2:0 s Dánskem).\n\n"}
{"id": "363842", "url": "https://cs.wikipedia.org/wiki?curid=363842", "title": "Abraham Zapruder", "text": "Abraham Zapruder\n\nAbraham Zapruder (15. května 1905 Kovel, Ukrajina − 30. srpna 1970 Dallas) byl americký výrobce dámského oblečení, který dne 22. listopadu 1963 filmoval svou amatérskou kamerou průjezd prezidentské kolony Johna F. Kennedyho na náměstí Dealey Plaza v Dallasu. Během svého natáčení nečekaně zachytil i atentát, jehož následkům prezident Kennedy takřka okamžitě podlehl. Zapruderův film se tak stal pravděpodobně nejlepším a nejúplnějším záznamem této události.\n\nAbraham Zapruder se narodil v ruské židovské rodině ve městě Kovelu na Ukrajině (tehdy spadala pod Ruské impérium). Do ruské školy chodil pouze několik málo let, neboť se jeho rodina, roku 1920, rozhodla uprchnout před ruskou občanskou válkou do New Yorku (USA). Na Manhattanu našel práci v oděvní továrně. V roce 1933 se oženil a narodily se mu dvě děti.\n\nRoku 1941 se za prací přestěhoval do Dallasu, kde získal práci ve firmě se sportovním oblečením \"Nardis\". V roce 1954 se stal spoluzakladatelem společnosti \"Jennifer Juniors, Inc.\", která produkovala dvě značky oblečení \"Chalet\" a \"Jennifer Juniors\". Jeho kancelář se nacházela v budově \"Dal-Tex Building\", která se nachází přímo naproti Texaskému knižnímu velkoskladu.\n\nAbraham Zapruder neměl původně v plánu průjezd kolony filmovat, což si ovšem později rozmyslel a vrátil se do kanceláře pro svou kameru Bell & Howell. Touto kamerou nečekaně zachytil i atentát na prezidenta Kennedyho a jeho film, později pojmenovaný jako \"Zapruderův\", se stal jedním z nejpodrobněji prostudovaných filmů vůbec, jelikož jej při svém šetření využila Warrenova komise jako jeden z opěrných bodů.\n\nZapruder natočil atentát kamerou \" Model 414 PD 8 mm Bell & Howell Zoomatic Director Series movie camera\" zakoupenou roku 1962, s použitím barevného filmu Kodak Kodachrome II. Tato sekvence, sestávající ze 486 snímků je všeobecně známá pod názvem Zapruderův film.\n\n"}
{"id": "363843", "url": "https://cs.wikipedia.org/wiki?curid=363843", "title": "Unreal Engine", "text": "Unreal Engine\n\nUnreal Engine je herní engine, který byl vytvořen firmou Epic Games. Jeho první verze z roku 1998 byla použita ve hře Unreal. Od té doby byl Unreal Engine několikrát vylepšen a doplněn, aby mohl být použit v několika desítkách novějších herních titulů. Původně byl tento engine určen pouze pro střílečky z pohledu první osoby, ale našel využití i v některých MMORPG, RPG a adventurách.\n\nJádro Unreal Enginu, napsané v programovacím jazyku C++, podporuje mnoho různých platforem, jako jsou Microsoft Windows, Linux, Mac OS, Mac OS X na PC. Nejnovější verze Unreal Enginu podporuje také platformy herních konzolí Dreamcast, Xbox, Xbox 360, PlayStation 2 a PlayStation 3 i PlayStation 4. Většina ostatních součástí enginu ve hře je napsána ve speciálním kódu UnrealScript, díky kterému není nutné při vytváření případných herních modů nutné zasahovat hluboko do jádra, ale postačí pouze změnit skripty. Kromě toho obsahuje užitečný nástroj UnrealEd.\n\nPrvní verze Unreal Enginu spatřila světlo světa v květnu 1998 ve hře Unreal. Tato verze sjednotila do jediného enginu rendering, detekci kolizí, umělou inteligenci, viditelnost, networking i správu souborového systému. Engine fungoval pouze na platformách PC. Na jeho vzniku měl nejvyšší zásluhu Tim Sweeney, autor jádra Unreal Enginu. V průběhu roku 1999 byl celý Unreal engine vylepšován a poslední oficiální záplatou byla build-verze 226f. Pozdější verze vyvíjely už jenom společnosti, které zakoupily na tento engine licenci.\n\nEngine podporuje celkem šest renderovacích technologií. Důvodem je doba, kdy byl vyvíjen, jelikož docházelo k masivnímu rozšíření užívání grafických akcelerátorů, jejichž ovladače nebyly mezi sebou kompatibilní. Stavěn byl původně pro technologii 3Dfx Glide, S3 Metal a PowerVR SGL. Časem ale začala růst obliba Direct 3D (verze 5-7), takže byl těsně před vydáním přidán k původním třem ještě renderer pracující na technologii DirectX, jenže tento renderer nebyl kvůli časové tísni dobře naprogramován (byl pomalejší než 3Dfx a obsahoval velké množství chyb) a musel být v záplatách enginu opravován. Brzy se objevila ještě jedna technologie, která podporuje OpenGL. Unreal Engine 1 OpenGL sice také podporuje, ale vzhledem k nedostatku ovladačů dostupných tehdejšímu hardwaru se od dalšího rozvoje na bázi OpenGL upustilo. Univerzálním rendererem byl starý software rendering, který byl schopný fungovat s jakýmkoliv hardwarem (to znamená i v případě, že počítač neměl nainstalovaný žádný grafický akcelerátor).\n\nEngine podporuje barevné (až 32-bitová) dynamické osvětlení s možností překrývání barev a mícháním rozmazaných stínů a paprskové osvětlení. Dále podporuje paprskové, válcové, kuželové, světlometné, kolovité, ambientní (okolní prostředí) a další světelné efekty (celkem přes 20), efekty záře, mlhy a \"coronas\" (světelný zdroj je z dálky vidět, jakoby byl obklopený kulatou září). Engine též umožňuje i zrcadlový efekt (včetně několikanásobného odrazu zrcadel umístěných naproti sobě), částečnou odrazivost světla některých povrchů, portálové a „warpové“ efekty (umožňující vidět, co se za nimi nachází), zobrazení objektů zdánlivě se nacházejících v nekonečné vzdálenosti přes \"okno na obloze\" (např. při zobrazení měsíců, obou sluncí, hvězd) a zobrazení oblohy a pozadí map nezávisle na poloze a orientaci pozorovatele. Dále engine umožňoval zobrazit zakulacený tvar povrchu, aniž by bylo nutné využít velký počet mnohoúhelníků, a zobrazování textur v rozlišení 512 x 512 pixelů (s funkcemi imitujícími vypuklý tvar jinak rovného povrchu (Emboss bump mapping), multi-texturing, dynamiku nanesených detailních textur a procedurně animovaných textur).\n\nEngine podporuje i negrafické součásti, jako je plně digitalizovaný zvukový systém s podporou formátů mp3, CD-audia, a hudby vytvořené pomocí trackera a dalších (software a hardware rendering). Zvukový systém využívá k dokreslení trojrozměrných zvukových efektů při software renderingu podporujícím nejvýše stereo fázový posun a Dopplerův jev. Implementace hudebního systému v Unreal enginu pomocí trackera umožňuje nejen plynulý přechod mezi hudebními stopami podle toho, co se ve hře zrovna děje, ale také výrazně zmenšuje velikost hudebních souborů.\n\nUnreal engine 1 však obsahuje málo výkonný detektor kolizí, aby tehdejší procesory zvládly stíhat výpočty v přijatelné rychlosti a hra se kvůli tomu neškubala. Předností Unreal Enginu byla na tu dobu velmi vyspělá umělá inteligence nepřátel. Ti dokázali uhýbat vystřeleným projektilům nebo v Unrealu občas předstírat vlastní smrt a následně zaútočit na nic netušícího hráče zezadu.\n\nZákladem pro tuto verzi Unreal enginu byla ta předcházející. S tímto enginem byla uvedena hra Unreal Tournament. Verzování začalo v roce 1999 na hodnotě 338 a skončilo oficiálně na build-verzi 436 v roce 2001. Pozdější verze byly opět vyvinuté jinými společnostmi se zakoupenou licencí na tento engine. Kód nástroje UnrealEd ale musel být pro tuto verzi enginu kompletně přepsán. Tato verze enginu podporovala již i první konzolové platformy Dreamcast a PlayStation 2 (build-verze 613). Obsahovala všechny prvky předchozí verze, opravila jejich případné chyby, vylepšila mnohé funkce a obsahovala i některé nové. Například podporu zobrazení obtisků, od buil-verze 400 i S3TC kompresi textur nebo zobrazení textur v rozlišení 1024 x 1024 pixelů nebo systém rozšíření drobných částeček. Vylepšení doznaly i zvukové efekty, zejména díky vylepšením podpory A3D, EAX, DS3D. Největších změn a vylepšení ale doznala umělá inteligence nepřátel (boti se dokázali více semknout během týmové hry) a podpora síťové hry.\n\nUnreal Engine 2 byl poprvé představen ve hře America's Army. Kód enginu byl kompletně celý přepsán a upraven tak, aby byl použitelný nejen v žánru FPS. Verzování začalo v roce 2002 číslem 633 a skončilo na build-verzi 3186. Engine pracuje s DirectX 8, 9 a OpenGL. Rendering je koncipován pro vysokou výkonnost a využívá pěti základních renderovacích prvků (BSP geometry \"(na tvarování terénu)\", Static meshes \"(na tvarování a texturování objektů s velkým počtem polygonů)\", Animated skeletal meshes \"(tvarování a texturování herních postav a zbraní importováno většinou z externích aplikací jako např. 3D Studio Max)\", Vertex meshes \"(animování vrcholu; pouze když je potřeba)\", Height-Mapped Terrain \"(terén uložen jako pole s hodnotou výšky, aby bylo možné dobře s ním manipulovat v editoru)\").\n\nEngine podporuje zlepšené osvětlení všech geometrických tvarů, i stínování, hardwarovou podporu pixel shaderům a vertex shaderům, vylepšenou detekci kolizí a kompresi textur. Mezi zcela nové podporované prvky patří mapování okolí (environmental mapping), podpora velkého rozsahu terénu, podpora zobrazení textur v rozlišení 2048 x 2048 pixelů a později v rozlišení až 4096 x 4096 pixelů. Úplně nová je i část enginu starající se o on-line hraní, umělou inteligenci, editaci terénu a nahrávání a zobrazování videí. Další novinkou je i implementace \"Karma-physics SDK\" na propočítání fyziky hýbajících se objektů (postav, strojů) a přesnosti kolizí a odrazů drobných částeček.\n\nVerze 2.5 Unreal Enginu byla vydána v roce 2004. Je to v podstatě vylepšené a optimalizované vydání Unreal Enginu 2 s přidanými funkcemi.\n\nTato verze enginu je téměř totožná s Unreal Engine 2.5, ale je optimalizovaná speciálně pro hry vydané na Xboxu.\n\nUnreal Engine 3 byl představen v roce 2006 jako build-verze 3376. Je otevřen pro kompletní úpravy a stal se oblíbeným základem pro tvorbu her. Hojně využíván byl ještě i v roce 2012, byl využit například ve hře Medal of honor airborne nebo v a v Brothers in Arms - Hell's Highway. Třetí verzi Unreal Enginu používají i velké herní tituly vydané v roce 2013 - například BioShock Infinite. Za zmínku také stojí, že byl použit v MMORPG , takže je stále považován za populární i mezi vývojáři těchto her.\n\nByl navržen tak, aby pracoval na mnoha různých platformách na bázi DirectX verze 9 až 11 (Windows a Xbox 360) a na bázi OpenGL, s nímž pracují konzole PlayStation 3, OS X, IOS (Apple), Mac OS, Android, PlayStation Vita a Wii U. V říjnu 2011 byla jedna z verzí tohoto enginu upravena pro běh v Adobe Flash Player 11. Tento engine byl kromě her využit i v jiných oblastech, ať už v umění nebo v simulátorech.\n\nUDK je volně šiřitelné vývojové prostředí pro tvorbu map, módů a her v Unreal Enginu 3, které bylo pro veřejnost poprvé uvolněno v listopadu 2009 s každoměsíčními aktualizacemi, opravami a novými funkcemi. Pro nekomerční využití je zdarma, avšak dle licence se pro komerční využití musel zaplatit Epic Games prvotní poplatek 99 USD a pak následně 25 % z celkového zisku nad výdělek 50  000 USD.\n\nVývoj nové verze, představené v roce 2012, započal již v roce 2003. Jednou z nejdůležitějších novinek je globální osvětlení v reálném čase za použití technologie Cone tracing bez nutnosti výpočtu osvětlení předem při načítání. Další důležitou součástí je lepší podpora pro vývojáře, kteří mohou v tomto enginu implementovat kód C++ přímo, a dokonalejší debugger „Kismet“, jenž umožňuje vývojářům zároveň zobrazit animaci a zároveň kontrolovat při testování kód. Nyní je možné při testování rovnou skočit do editace zdrojového kódu a provést změny ve Visual Studiu. V dřívějších verzích se musel kód zkompilovat (což může trvat několik minut), pak přímo ve hře nebo aplikaci bylo nutno dostat se na místo, kde mělo být testování provedeno, pak hru či aplikaci vypnout, provést změny a proces neustále opakovat. Nyní toto zdržení zcela odpadá.\n\n\n"}
{"id": "363848", "url": "https://cs.wikipedia.org/wiki?curid=363848", "title": "Omuljovka", "text": "Omuljovka\n\nOmuljovka ( ) je řeka v Magadanské oblasti a v Jakutské republice v Rusku. Je dlouhá 410 km. Povodí řeky je 13 500 km².\n\nPramení ve východních výběžcích Čerského hřbetu a obtéká z jihu hřbety Ulachan-Čistaj a Momského, Na dolním toku protéká přes Kolymskou nížinu. Ústí zleva do řeky Jasačnaja (povodí Kolymy).\n\nZdrojem vody jsou sněhové a dešťové srážky.\n"}
{"id": "363852", "url": "https://cs.wikipedia.org/wiki?curid=363852", "title": "St. Petersburg Open", "text": "St. Petersburg Open\n\nSt. Petersburg Open ( ) je profesionální tenisový turnaj mužů, od sezóny 2009 hraný v kategorii ATP World Tour 250. Od roku 1995 se koná v ruském Petrohradu na uzavřených dvorcích s tvrdým povrchem. V letech 1995–1999 a 2004–2007 probíhal na koberci. Událost se odehrává v závěru sezóny během září či října.\n\nDo soutěže dvouhry od roku 2015 nastupuje dvacet osm tenistů a čtyřhry se účastní šestnáct párů. Rozpočet turnaje k roku 2016 činil 986 380 USD.\n\nVíce než jeden singlový titul získali vítěz Australian Open 2002 Thomas Johansson, bývalá světová jednička Marat Safin a olympijský vítěz Andy Murray. Z ruských hráčů na turnaji triumfovali Jevgenij Kafelnikov v roce 1995, Marat Safin v letech 2000 a 2001 a konečně Michail Južnyj roku 2004.\n\nPetrohradskou událost v kalendáři ATP Tour měl od roku 2014 nahradit izraelský turnaj Tel Aviv Open, jenž byl ale v sezónách 2014 a 2015 zrušen pro nestabilitu regionu. Proto se po dvouleté pauze ruský turnaj vrátil do kalendáře ATP Tour a od roku 2015 je hrán v areně Sibur. Předchozím dějištěm byl krytý stadion SKK Peterburgskij (Спортивно-концертный комплекс «Петербургский», \"Sportovně-koncertní komplex „Peterburgskij“\")\n\n"}
{"id": "363858", "url": "https://cs.wikipedia.org/wiki?curid=363858", "title": "Zlatoroh", "text": "Zlatoroh\n\nZlatoroh, edice ilustrovaných monografií vydávaná Spolkem výtvarných umělců Mánes pod vedením Maxe Švabinského v letech 1909–1930\n\n"}
{"id": "363859", "url": "https://cs.wikipedia.org/wiki?curid=363859", "title": "Šota Rustaveli", "text": "Šota Rustaveli\n\nŠota Rustaveli, gruzínsky შოთა რუსთაველი, (asi 1172 – asi 1216) byl gruzínský básník, pokládaný za jednoho z největších gruzínských klasiků. Jeho jméno je pravděpodobně odvozeno od jeho rodiště, kterým má být vesnice Rustavi v Meschetii.\n\nO jeho životě je známo jen málo. Šlo patrně o vzdělaného a vysoce postaveného šlechtice na dvoře Tamary Gruzínské, která ho kolem roku 1192 poslala s poselstvím do Palestiny. Poslední roky života pravděpodobně prožil v Jeruzalémě, kde se v klášteře sv. Kříže zachoval jeho portrét a zpráva, že byl nejvyšším královniným pokladníkem. Všechny tyto informace nejsou ale zcela jisté.\n\nKromě několika lyrických básní a epigramů je autorem gruzínského národního eposu \"Muž v tygří kůži\" (\"Vepkhist'q'aosani\"), jednoho z nejvýznamnějších děl gruzínské poezie, v němž opěvuje rytířské ideály. Dílo se stalo nedostižným vzorem veškeré gruzínské poezie a některé jeho části dokonce zlidověly. Epos vyšel poprvé tiskem roku 1712 v Tbilisi (o vydání se zasloužil gruzínský král Vachtang VI.) a následně byl přeložen do mnoha světových jazyků. Například do angličtiny jej přeložili okolo roku 1880 manželé Suttnerovi při svém pobytu v Gruzii (1876-1885). Roku 1958 vyšel také český překlad z pera Jaromíra Jedličky.\n\n\n"}
{"id": "363861", "url": "https://cs.wikipedia.org/wiki?curid=363861", "title": "Robert Fulton", "text": "Robert Fulton\n\nRobert Fulton (14. listopad, 1765 – 24. únor, 1815) byl Američan známý především jako vynálezce parníku. Toto označení není úplně přesné, protože parníky existovaly už dříve, Fulton byl však první, kdo z parníku učinil věc praktickou a později i komerční. Zároveň byl také guvernérem Gibraltaru.\n\nRobert Fulton se narodil roku 1765 v Lancaster County (Pensylvánie). Jako mladý snil o tom, že se stane malířem. V jednadvaceti letech (1786) odjel do Anglie na studia. Během své praxe se v malířském studiu Benjamina Westa setkal i s Jamesem Rumseyem - inženýrem, který demonstroval plavbu parníku na řece Potomac. Později se jeho mecenáši stali Francis Egerton Bridgewater (stavitel splavného kanálu z Worsley do Manchesteru) a Charles Stanhope (politik a vědec, vynálezce železného knihtiskařského lisu).\n\nPod tímto vlivem začal působit jako inženýr a nechal si patentovat řadu strojů (na předení, řezání mramoru a další), podle jeho plánů bylo postaveno i několik železničních mostů. Roku 1797 se Fulton přestěhoval z Anglie do Paříže, kde se zabýval především stavbou a vylepšováním vodních kanálů. Začal zde pracovat i na svém novém projektu, ponorce \"Nautilus\". V roce 1800 přesvědčil Napoleona Bonaparte, aby ho finančně podpořil (o čtyři roky později bylo ale od projektu upuštěno, protože nebyl příliš praktický).\n\nVe Francii se rozhodl postavit parník a vyzkoušet ho na Seině. Napoprvé se sice loď potopila, ale Fulton ji stabilizoval a upravil motor, aby byla 9. srpna 1803 slavnostně vyzkoušena (plula rychlostí 5–6 km/h proti proudu). Aby mohl pokračovat ve své práci (Francie byla tehdy ve válce) roku 1806 se vrátil do USA a o rok později dokončil práci na kolesovém parníku \"North River Steamboat\" (později známý jako \"Clermont\"). Plavidlo se stalo prvním komerčně úspěšným parníkem (plulo rychlostí asi 8 km/h proti proudu na trati mezi Albany a New Yorkem).\n\nRobert Fulton zemřel na zápal plic roku 1815 v New Yorku, kde je také pohřben.\n\n"}
{"id": "363863", "url": "https://cs.wikipedia.org/wiki?curid=363863", "title": "Jacob Rubinstein", "text": "Jacob Rubinstein\n\nJacob Rubinstein, někdy též psán Jacob Rubenstein (25. března 1911 Chicago − 3. ledna 1967 Dallas), který si legálně změnil jméno na Jack Leon Ruby, byl majitelem nočního klubu v texaském Dallasu. Dne 14. března 1964 byl odsouzen k trestu smrti za vraždu Lee Harvey Oswalda, hlavního podezřelého ze spáchání atentátu na prezidenta Kennedyho, spáchanou 24. listopadu 1963. Proti rozsudku se sice úspěšně odvolal, avšak než mohlo začít nové soudní řízení, vážně onemocněl a zemřel.\n\nSvé přesné motivy pro vraždu Oswalda však nikdy nevysvětlil a svůj čin zdůvodnil pouze nejasnými výroky jako např. „\"chtěl jsem ušetřit vdovu po zesnulém prezidentovi od útrap, jimiž by musela projít při procesu s vrahem svého manžela\"“ nebo „\"Svět se nikdy nedozví pravdu o atentátu: jinými slovy, moje pravdivé motivy... naneštěstí ti lidé, kteří tím tolik získali a kteří měli silný motiv mne dostat do této situace, nikdy nedovolí, aby skutečná pravda spatřila světlo světa.\"“\n\n"}
{"id": "363867", "url": "https://cs.wikipedia.org/wiki?curid=363867", "title": "Gamburcevovo pohoří", "text": "Gamburcevovo pohoří\n\nGamburcevovo pohoří je pohoří ve východní oblasti Antarktidy nedaleko Dome A, které je ukryto pod silným ledovcovým příkrovem, který dosahuje tloušťky až několika kilometrů. Nejvyšší vrcholek pohoří ční nad okolní bázi do výšky 3400 m, ale i tak je přibližně ještě 600 m pod ledovcem. Pohoří bylo pojmenováno po sovětském geofyzikovi Grigoriji A. Gamburcevovi. Pohoří bylo objeveno tři roky po smrti Gamburceva v roce 1958 během třetí sovětské polární expedice.\n\nPohoří se táhne přibližně přes 1200 km do délky, což odpovídá přibližně evropským Alpám, a bylo objeveno na základě seismického mapování centrálních oblastí Antarktidy k velkému překvapení vědců. Předpokládalo se, že pohoří vznikají převážně na okrajích kontinentů a nikoliv v jejich středu.\n\nK roku 2008 se plánuje vyslání mezinárodní expedice, která by měla toto území detailněji prozkoumat a přinést nové poznatky umožňující vysvětlit vznik pohoří. V současnosti je jeho vznik velikou neznámou.\n"}
{"id": "363868", "url": "https://cs.wikipedia.org/wiki?curid=363868", "title": "Arrasando", "text": "Arrasando\n\nArrasando je sedmé oficiální album mexické zpěvačky Thalíe (a také osmé sériové album), které vydala 25. května 2000. Nejlepší umístění v Argentině bylo první místo. Celkem v TOP 40 strávila tři týdny.\n\nNejúspěšnější album Thalía vydala v roce 2000. Ukazuje jinou stránku, než jsme u této zpěvačky zvyklí. Thalía experimentuje se styly, zapojuje mnoho nových prvků (v Arrasandu dokonce rapuje). Většinu písní napsala sama. V několika zemích světa bylo album Arrasando na 1. místě v žebříčku prodejnosti, stejně tak tomu bylo v Česku. Prvně se Thalía u nás objevila se svými klipy v Esu (Regresa a mí, Reencarnación).\n\n\n[*] Bonusové skladby na re-edidici.\n[**] Cover od Glorie Estefan), španělská verze \"Lucky Girl\" z jejího alba Gloria!.\n"}
{"id": "363869", "url": "https://cs.wikipedia.org/wiki?curid=363869", "title": "Jurij Baturin", "text": "Jurij Baturin\n\nJurij Michajlovič Baturin, (; * 12. června 1949 v Moskvě, SSSR), je ruský politik a kosmonaut, který dvakrát letěl do vesmíru v lodích Sojuz, poprvé na vesmírnou stanici Mir a podruhé na Mezinárodní vesmírnou stanici (ISS).\n\nVe svém rodné Moskvě absolvoval řadu škol. V roce 1973 ukončil studium na Moskevském fyzikálně-technickém institutu s titulem inženýr fyziky a začal pracovat u NPO Energija v Moskvě. O sedm let později absolvoval Lomonosovovu univerzitu (mj. obor žurnalistika). V roce 1990 následovala vědecká stáž na Kennan Institute v USA a pak se dostal do kanceláře prezidenta Jelcina jako jeho konzultant. V letech 1991 – 1997 byl zaměstnán na fakultě žurnalistiky Lomonosovy univerzity. V roce 1993 byl zvolen do Prezidentského sovětu v Moskvě a převzal řadu řídících funkcí. V roce 1997 se dostal do týmu kosmonautů, prodělal výcvik a rok poté již do vesmíru letěl poprvé. Po návratu sice v týmu zůstal, ale věnoval se práci pro Novaja gazeta a pak šel učit jako profesor politické analýzy na Moskevský inženýrsko-fyzikální institut. V roce 2000 absolvoval vojenskou akademii Generálního štábu Ruské federace a pak se vrátil pracovat i do výcviku v Hvězdném městečku. V roce 2001 letěl do vesmíru podruhé.\n\nV roce 2005, kdy mu bylo 56 roků, se byl léčit v českých Teplicích a poskytl zde i své úvahy k budoucnosti některých projektů kosmonautiky. Téhož roku byl hostem Týdne ruské kultury v Drážďanech.\n\nV srpnu 1998 se stal 382 kosmonautem Země, když letěl v kosmické lodi Sojuz TM-28. Na palubě lodi, která odstartovala jako všechny ruské z kosmodromu Bajkonur, s ním byli kosmonauti Gennadij Padalka a Sergej Avdějev. Připojili se k orbitální stanici Mir, kde sloužila 26. stálá posádka, společně zde 10 dní pracovali a Baturin pak na palubě Sojuzu TM-27 spolu s původní posádkou odletěl na Zem. Padalka s Avdějevem na Miru zůstali jako nová stálá posádka.\n\nO necelé tři roky později (bylo mu 51 roků) letěl podruhé se Sojuzem TM-32. Letěl s ním kosmický turista Američan Dennis Tito a Talgat Musabajev z Kazachstánu. Cílem letu bylo vyměnit dosluhující kosmickou loď Sojuz TM-31, která byla delší dobu zaparkována jako záchranná loď u orbitální stanice ISS: Na stanici pobyli 7 dní a pak v lodi Sojuz TM-31 společně všichni tři odletěli na Zem s přistáním v Kazachstánu.\n\n\nPři svých dvou letech strávil ve vesmíru 19 dní.\n\n\n"}
{"id": "363871", "url": "https://cs.wikipedia.org/wiki?curid=363871", "title": "William Wyler", "text": "William Wyler\n\nWilliam Wyler (1. července 1902 v Mulhouse, Alsasko, dnes Francie – 27. července 1981 Los Angeles, Kalifornie, USA) byl americký filmový režisér židovského původu, který je dnes považován za jednoho z klasiků amerického hraného filmu. Jedná se o trojnásobného držitele ocenění Americké filmové akademie Oscar.\n\nJeho rodiče pocházeli z Alsaska, z oblasti na pomezí Francie a Německa, do USA se přistěhovali v roce 1920. Wiliiam začínal pracovat v Hollywoodu zejména díky tomu, že jeho bratranec byl zaměstnancem studia Universal Pictures. Nejprve působil jakožto pomocný režisér a asistent režie, kde točil různé krátké westerny a dobrodružné filmy. K vlastnímu režírování se dostal až s příchodem zvukového filmu na počátku 30. let. 20. století.\n\n\n"}
{"id": "363880", "url": "https://cs.wikipedia.org/wiki?curid=363880", "title": "Fred Astaire", "text": "Fred Astaire\n\nFred Astaire, vlastním jménem Frederick Austerlitz (10. května 1899 Omaha, Nebraska, USA – 22. června 1987 v Los Angeles, Kalifornie) byl americký zpěvák, herec, choreograf a tanečník.\n\nPocházel z rodiny rakouských přistěhovalců. Již od svého dětství rád tancoval, nejprve vytvořil taneční dvojici se svojí sestrou Adélou, jež chodila do taneční školy a s níž od roku 1917 až do roku 1932 veřejně vystupoval, mimo jiné i na Broadwayi.\nPoté, co se sestra provdala byl nucen hledat novou taneční partnerku. Později vytvořil legendární velmi slavný taneční pár s Ginger Rogersovou, se kterou v letech 1932 až 1939 natočil celou sériii jednoduchých filmových muzikálů resp. lehkých výpravných tanečních show.\n\nPo druhé světové válce se spíše uplatňoval jakožto tančící a zpívající herec s různými partnerkami. Po celý život byl velice znám svým velkým perfekcionalismem a vysokou profesionalitou.\n\nMezi jeho nejznámější poválečné filmové role patří jedna z hlavních rolí v muzikálu \"Divotvorný hrnec\" nebo role podvodníka ve snímku \"Skleněné peklo\".\n\n\n\n\n\n"}
{"id": "363881", "url": "https://cs.wikipedia.org/wiki?curid=363881", "title": "Extrémní chudoba", "text": "Extrémní chudoba\n\nExtrémní chudoba nebo absolutní chudoba je nejkritičtější stádium chudoby, kdy mnoho lidí nemá přístup k základním potřebám jako je jídlo, voda, přístřeší, hygienické zařízení a zdravotní péče. \n\nSvětová banka definuje od roku 2015 extrémní chudobu jako živobytí za méně než 1,90 $/den na osobu (podle PPP). Banka odhaduje, že za těchto podmínek žije v současnosti (říjen 2017) okolo 800 milionu lidí.\n\nVymýcení extrémní chudoby a hladu je hned prvním z Rozvojových cílů tisíciletí, které přijalo 189 členských států OSN v roce 2000 na Summitu tisíciletí v tzv. Miléniové deklaraci. Ekonomové a aktivisté považují epidemické nemoci (např. HIV/AIDS, malárie, tuberkulóza) za klíčové faktory a jako důsledek extrémní chudoby.\n\nExtrémní chudoba je nejčastější v Subsaharské Africe, Jihovýchodní Asii a ve Střední Americe. Podíl lidí, kteří žijí v extrémní chudobě, se během 20. století snížil z 59 na 19 procent a je nyní nejnižší v historii.\n\nProcento populace žijící za méně než 1 USD na den a osobu (podle parity kupní síly) za období 1990 - 2005:\n\nZemě (%)\n\"Informace čerpány z \"\n\nSvětová banka definuje chudobu jako velmi komplexní (multidimenzionální) problematiku, která zahrnuje velké množství fenoménů, jako například neschopnost uspokojit základní potřeby, nedostatečný přístup k nezbytným přírodním zdrojům, nedostatek vzdělání a dovedností, špatné zdraví, podvýživu, nedostatečnou kvalitu bydlení, nedostatečnou hygienu, náchylnost vůči náhlým změnám, násilí a kriminalitě, nedostatek politické svobody a možnosti se prosadit ve společnosti.\n\nExistuje mnoho indikátorů umožňujících měřit chudobu (jako např. úroveň příjmů a spotřeby, sociální indikátory na lokální či národní úrovni, indikátory měřící zranitelnost vůči rizikům aj.), díky nimž si lze udělat základní představu o tom, v jakých životních podmínkách lidé v jiných oblastech světa žijí. To nám umožňuje srovnání s ostatními regiony či státy, případně s minulostí. Pro tyto účely byly na základě parity kupní síly v jednotlivých zemích vytvořeny přehlednější indikátory hranice chudoby, a to příjem 1 USD/den (tzv. hranice extrémní nebo také absolutní chudoby) nebo 2 USD/na den (tzv. hranice relativní chudoby).\n\nVe 2. polovině 90. let minulého století Světová banka uskutečnila projekt s názvem \"„Hlasy chudých“,\" ve kterém chudí lidé z různých oblastí světa dostali šanci promluvit o tom, co pro ně znamená chudoba, a vyjádřit svůj pohled na vlastní situaci: \n\nShania – Jamajka: \"„Chudoba je jako žít ve vězení s želízky na rukou a čekat na svobodu.“\"\n\nAhmed – Egypt: \"„Trápí mě nedostatek jídla. Moje děti byly hladové, tak jsem jim řekl, že vařím rýži, až vyčerpáním z hladu usnuly.“\"\n\nAnna – slepá žena z Moldávie: \"„Pro chudého člověka je všechno hrozné – nemoc, ponížení, stud. Nikdo nás nepotřebuje, jsme jako odpadky, kterých se chce každý zbavit.“\" \n\nTung – Vietnam: \"„Po jedné špatné sklizni potřebujeme další tři dobré, aby se náš život vrátil do původních kolejí.“\"\n\nAbigail – Ghana: \"„Nemoc si vás odvede do hrobu, pokud nemáte peníze.“\"\n\nWangari – vdova z Keni: \"„Když můj manžel zemřel, příbuzní z manželovy strany mi řekli, ať odejdu. Tak jsme odešla do města a spala na chodníku.“\" \n\nAidai – Kyrgyzstán: \"„Nezaměstnaní muži jsou frustrovaní, protože už nejsou živiteli a ochránci rodiny. Žijí z peněz vydělaných jejich ženami, a cítí se proto poníženi.“\"\n\n\n\"a) Ozbrojené konflikty\" \n\nVálečné konflikty a války odčerpávají finanční, lidské i přírodní zdroje, které by jinak byly využitelné pro rozvoj země. Kromě toho často přispívají k zadlužení daných států.\n\n\"b) Nedůsledné embargo na dovoz zbraní\"\n\nNedůslednost dodržování zákazů obchodování se zbraněmi se zeměmi, které jsou ve válečném konfliktu, umožňuje udržet tyto konflikty při životě. Nedostatek zbraní a střeliva by války poměrně rychle ukončil a donutil zainteresované strany jednat.\n\n\"c) Vysoce korupční prostředí\" \n\nKorupce nutně odčerpává finanční zdroje, které by jinak mohly být využitelné pro rozvoj země, podporuje nízkou politickou kulturu a demotivuje jedince k osobnímu rozvoji. Korupce v rozvojových zemích má svou dlouhou a hlubokou „tradici“.\n\n\"d) Autoritářské a diktátorské režimy\"\nNízká vymahatelnost práva, včetně lidsko-právních norem, je jednou ze základních charakteristik autoritativních a především diktátorských režimů. Investice v takových zemích jsou vysoce rizikové. Určitou výjimkou z tohoto tvrzení je příklad Číny či Vietnamu, nicméně nikdo neví, zda by rozvoj těchto zemí nebyl větší v případě existence demokratických režimů.\n\n\n\"a) Vysoká zadluženost rozvojových zemí\" \n\nSplátky dluhů a jejich úvěrů (případně dalších poplatků) odčerpává finanční zdroje, které by jinak mohly být využity pro ekonomický a sociální rozvoj. Dalším problémem jsou případy, kdy jsou peníze spláceny za dodávky zbraní; za neefektivní rozvojové projekty, které původně měly umožnit rozvoj a generovat zisk na splácení půjčky; nebo za korupci a špatnou vládu předchozích autoritativních struktur.\n\n\"b) Nestálé ceny přírodních zdrojů\"\n\nKolísající, případně nízké ceny přírodních zdrojů, surovin a zemědělských produktů na světových trzích vytvářejí prostor pro nízkou sociální i ekonomickou stabilitu a nižší potenciál pro místní či zahraniční investice (nejistota jejich návratnosti). Přitom export některých nejméně rozvinutých zemí je založený pouze na jedné či několika komoditách, čímž je vytvářeno prostředí pro ekonomickou závislost na produkci daných komodit, ekonomickou nestabilitu danou (neovlivnitelným) vývojem cen na světových trzích a vysoké riziko vzniku monopolů, na kterých vlády rozvojových zemí budou ekonomicky závislé.\n\n\"c) Vysoká nezaměstnanost a absence záchranné sociální sítě\"\n\nNezaměstnanost obecně vytváří sociální i ekonomickou nestabilitu, přispívá k rozšiřování chudinských čtvrtí (slumů) a růstu kriminality. Speciálním fenoménem je frustrace z dlouhodobé nemožnosti pracovat. \n\n\"d) Kulturní a náboženské tradice\"\nV některých regionech místní kulturní a náboženské tradice (kastovní systém, postavení žen) nedovolují dostatečně zapojit určité vrstvy společnosti do ekonomických struktur země (zákaz vykonávání určitých povolání), čímž se tento stát připravuje o ekonomickou produkci dané skupiny obyvatel (např. ženy v některých islámských státech mohou vykonávat jen určité pracovní pozice, třeba ve školství či zdravotnictví apod.).\n\n\"e) Nedostatečná zdravotní péče a výskyt závažných onemocnění\" \n\nNedostatečná zdravotní péče má vliv na nižší ekonomickou výkonnost země, vyšší dětskou úmrtnost a tím nepřímo i na vyšší porodnost a také na nižší očekávanou délku života. Kromě toho nedostatečný zdravotní systém vyžaduje vyšší náklady na zdravotní péči ze strany rodiny či jednotlivců.\n\n\"f) Nedostatek vzdělání a kvalifikovaných pracovních sil\"\nNižší vzdělanostní struktura v rozvojových zemích vytváří mnohem nižší potenciál pro investice důležité pro ekonomický rozvoj. Za opačný příklad bývají označovány země střední Evropy, kde právě vzdělaná pracovní síla vytváří jeden z hlavních stimulů pro příchod zahraničního kapitálu.\n\n\"g) Nedostatečná dopravní a technická infrastruktura\"\nNevyhovující nebo nedostatečná dopravní (silnice, železnice, letiště) a technická (přístup k internetu a dalším službám) infrastruktura vytváří nižší potenciál pro investice a soukromé podnikání.\n\n\n\"a) Vysoká hustota obyvatelstva\"\n\nVysoká hustota obyvatel způsobuje nízkou dostupnost zdrojů, jejich rychlé čerpání a vyšší znečištění prostředí.\n\n\"b) Vysoká porodnost\"\n\nVysoký počet narozených dětí odčerpává zdroje nutné pro potenciální rodinné investice (vzdělání, zdraví, hygiena, bydlení, podnikání atd.).\n\n\n\"a) Půdní degradace a odlesňování\" \n\nPůdní degradace snižuje zemědělskou produkci. Tím způsobuje ekonomický propad a přispívá k migracím do měst (urbanizace). Masivní odlesňování má za následek nedostatek přírodních zdrojů, možnou změnu místního klimatu a srážkového režimu. \n\n\"b) Znečištěné prostředí\"\n\nZnečištěné životní prostředí – především zdrojů pitné vody a ovzduší – způsobuje vyšší úmrtnost a míru onemocnění obyvatel. S tím samozřejmě souvisí vyšší náklady na lékařskou péči a pojištění. Z pohledu státu se může jednat o nedostatečně využité investice do vzdělání jednotlivců, kteří zemřou nebo vážně onemocní „předčasně“.\n\n\"c) Změna klimatu\" \n\nMezi nejčastěji uváděné způsoby změny klimatu patří právě změny srážkových režimů, větší frekvence a intenzita tropických hurikánů i častější dlouhodobější periody sucha. Následkem toho dochází ke snížení zemědělské produkce, snížení ekonomické stability a dostupnosti přírodních zdrojů. Postižená oblast má tak nižší potenciál pro příchod nových investic a pro rozvoj obecně.\n\n\"d) Přírodní katastrofy\"\nNěkteré rozvojové regiony, jako např. jižní Asie, jihovýchodní Čína nebo Střední Amerika, jsou enormně zatíženy přírodními katastrofami (periodické povodně, velké sesuvy půdy, zemětřesení, hurikány či opakující se sucha), které mají velký potenciál ovlivnit rozvoj dané země. Následkem mohou být úmrtí obyvatel, zničení jejich obydlí a míst, kde vykonávají svá zaměstnání, nízká dostupnost přírodních zdrojů, ekonomická nestabilita, zničení infrastruktury a nižší potenciál pro investice.\n\n\n"}
{"id": "363882", "url": "https://cs.wikipedia.org/wiki?curid=363882", "title": "Viehberg", "text": "Viehberg\n\nViehberg (1112 m) je nejvyšším vrcholem pohoří Freiwald (rakouské části Novohradských hor) ve východní části Mühlviertelu a druhou nejvyšší horou této části Horních Rakous.\n\nLeží 1,5 kilometru západně od obce Sandl a asi 5 km od česko-rakouské hranice. Nejbližší větší město je 10 km vzdálený Freistadt.\n\nGeologicky patří k Českému masivu, je tvořen žulami. Na severovýchodním úbočí hory pramení řeka Maltsch (Malše).\n"}
{"id": "363883", "url": "https://cs.wikipedia.org/wiki?curid=363883", "title": "Bohumil Fořt", "text": "Bohumil Fořt\n\nBohumil Fořt (* 1973) je český literární teoretik a vysokoškolský pedagog z Ostrova nad Ohří. \nStudoval na PF JČU češtinu a matematiku (Mgr. 1997), na FF MU pedagogiku a filozofii a na FF UK teorii literatury (Ph.D. 2004; školiteli prof. Miroslav Červenka a prof. Lubomír Doležel). V letech 2000-2002 působil na University of Toronto, v letech 2003–2004 na School of Slavonic and Eastern European Languages, University of London. Pracuje v Ústavu pro českou literaturu AV ČR a zároveň přednáší na Ústavu jazykovědy a baltistiky FF MU v Brně. V roce 2011 byl na FF MU v Brně jmenován docentem české literatury. V roce 2019 byl tamtéž jmenován profesorem pro obor Česká literatura.\n\nOblasti jeho profesního zájmu jsou teorie literatury, literárněvědný strukturalismus, sémantika fikčních světů, teorie vyprávění, česká literatura XIX. a XX. století, sémantika a sémiotika. O těchto tématech přednášel a přednáší na domácích i zahraničních univerzitách a konferencích. \n\nJe autorem knih \"Úvod do sémantiky fikčních světů\" (2005), \"Teorie vyprávění v kontextu Pražské školy\" (2008) a \"Literární postava: vývoj a aspekty naratologických zkoumání\" (2009), \"Fikční světy české realistické prózy\" (2014) a \"An Introduction to Fictional Worlds Theory\" (2016), pěti desítek odborných studií v českých, evropských a amerických periodikách a sbornících, dvou desítek odborných recenzí a desítky odborných překladů. Publikuje česky a anglicky. Je členem redakční rady časopisu Bohemica Litteraria, zakládajícím členem Brněnského naratologického kroužku, členem European Narratology Network a The International Society for the Study of Narrative.\n\nKromě literatury se Bohumil Fořt věnuje zájmově také ornitologii. \n\n\n\n\n"}
{"id": "363885", "url": "https://cs.wikipedia.org/wiki?curid=363885", "title": "Hana Soukupová", "text": "Hana Soukupová\n\nHana Soukupová , provdaná Hana Aaron Soukupová, (* 18. prosince 1985, Karlovy Vary) je česká supermodelka. V roce 2001 zvítězila v soutěži Topmodelka 3. tisíciletí, díky čemuž získala výhodnou smlouvu s agenturou Company models.\n\nK roku 2008 patřila mezi deset nejžádanějších topmodelek na světě. Dosud působila v kampaních značek Gucci, Dior, Max Mara a byla hlavní tváří značky Versace. Byla na titulní straně časopisů \"Vogue\" a \"Vanity Fair\" a předváděla pro módní domy Yves Saint-Laurent, Dolce & Gabana a Escada. Měří 181 centimetrů a její míry jsou 84-60-88.\n\n"}
{"id": "363887", "url": "https://cs.wikipedia.org/wiki?curid=363887", "title": "New York Five", "text": "New York Five\n\nNew York Five je skupina pěti architektů z New York City (Peter Eisenman, Michael Graves, Charles Gwathmey, John Hejduk a Richard Meier), jejichž práce se objevily na výstavě v Muzeu moderního umění organizované Arthurem Drexlerem v roce 1967, a také v následné knize \"Pět architektů\" z roku 1972.\n\nTato pětka byla věrná čistým formám architektonického modernismu a věnovala pozornost práci Le Corbusiera z 20. a 30. let 20. století, ačkoliv při hlubším zkoumání je vidět, že jejich práce byla mnohem více individuální. Skupina možná měla co do činění s věrností akademickým a sociálním vrstvám, především učitelské roli Philipa Johnsona.\n\nShow znamenala pokárání ve vydání \"Architektonického fora\" z roku 1973 skupinou esejí nazvaných \"Pět na pět\", jejichž autory byli architekti Romaldo Giurgola, Allan Greenberg, Charles Moore, Jaquelin Robertson a Robert A. M. Stern. Tato pětka, známá jako \"Šedí\", atakovali \"Bílé\" tím, že tato záliba v čisté moderní estetice končí v nepostavitelných budovách, které nezapadaly do prostředí, nehodily se k jejich uživatelům a byli odděleny od běžného denního života. Tito \"Šedí\" byli v jedné řadě s architektem z Philadelphie Robertem Venturim a měli velký zájem o lidovou architekturu a raný postmodernismus.\n\nJohn Hejduk byl původně pedagog a zemřel v roce 2000. Zbývající čtyři z Newyorské pětky vytvářeli rozdílná díla a popírali jakýkoliv pokračující vzájemný vztah. Graves miloval postmodernismus. Eisenman omezil své dílo na obrazy a modely architektonických designů v tištěných médiích, ačkoliv se z něho stal architekt nejvíce spojený s dekonstruktivismem. Meierovy budovy zůstávají věrné moderní estetice a Corbusierovým formám. Také Gwathmey zůstal věrný modernistickému stylu, ačkoliv jeho čistota zjemňována realitou větších firemních a veřejných zakázek.\n"}
{"id": "363893", "url": "https://cs.wikipedia.org/wiki?curid=363893", "title": "Henri Nestlé", "text": "Henri Nestlé\n\nHenri Nestlé, do roku 1839 Heinrich Nestle (10. srpna 1814, Frankfurt nad Mohanem – 7. července 1890, Glion, Vaud, Švýcarsko), byl švýcarský podnikatel a průmyslník německého původu, zakladatel nadnárodního koncernu Nestlé.\n\n\n\n"}
{"id": "363899", "url": "https://cs.wikipedia.org/wiki?curid=363899", "title": "Romainville", "text": "Romainville\n\nRomainville je francouzské město ve východní části metropolitní oblasti Paříže v departmentu Seine-Saint-Denis, region Île-de-France, asi 6 km severovýchodně od centra Paříže.\n\nSousední obce: Pantin, Bobigny, Noisy-le-Sec, Montreuil, Bagnolet a Les Lilas.\n\n\"Počet obyvatel\"\n\n\n"}
{"id": "363900", "url": "https://cs.wikipedia.org/wiki?curid=363900", "title": "Predné Solisko", "text": "Predné Solisko\n\nPredné Solisko (2117 m) je turisticky zpřístupněný nejjižnější vrchol v hřebeni Solisek ve Vysokých Tatrách.\n\nHlavní výstupová trasa na Predné Solisko začíná u Štrbského plesa. Vede po modré značce pod lanovkou na Chatu pod Soliskom (1830 m) a dále prudce nahoru po červené na vlastní vrchol. Celý výstup trvá podle mapy 3:05 hod, ve skutečnosti se dá zvládnout rychleji. Méně zdatní turisté si mohou výstup usnadnit využitím lanovky od Štrbského plesa na Chatu pod Soliskom. Alternativní možností je výstup na Chatu pod Soliskom z Furkotské doliny (0:15 hod) a dále opět po červené.\n\nPredné Solisko je jediným turisticky přístupným vrcholem v hřebeni Solisek. Hřeben Solisek je součástí rozsochy Kriváně v jihozápadní části Vysokých Tater. Od této rozsochy je oddělen Bystrým sedlem (2314 m), kterým do roku 1993 vedla žlutá turistická značka. Jižně od sedla se zvedá k nejvyššímu bodu, kterým je Velké Solisko (2413 m) a poté klesá přes Predné Solisko ke Štrbskému plesu. Hřeben od sebe odděluje Furkotskou dolinu na západě a Mlynickou dolinu na východě.\n"}
{"id": "363901", "url": "https://cs.wikipedia.org/wiki?curid=363901", "title": "Shropshire", "text": "Shropshire\n\nShropshire, také známý jako Salop, nebo zkráceně Shrops, je anglické hrabství v regionu West Midlands. Na západě hraničí s Walesem. Hlavní město je Shrewsbury.\n\nHospodářství v Shropshire bylo tradičně ovládané zemědělstvím. Nicméně v posledních letech se orientuje na služby.\n\nPrůmysl se nachází hlavně ve Telfordu, Oswestry, Whitchurch, Market Drayton a Shrewsbury. Shrewsbury se stává centrem distribuce a skladování, protože se nachází na uzlu silniční sítě.\n\nZnámé firmy ve Shropshire zahrnují i Müller Dairy (UK) Ltd v Market Drayton.\n\nNíže je tabulka uvádějící strukturu hospodářství Shropshiru (včetně Telford & Wrekin). Hodnoty jsou v milionech liber šterlinků.\nShropshire má kompletní vzdělávací systém. Je zde třináct nezávislých škol (včetně prestižní Shrewsbury School). Obvod Telford and Wrekin má dvě výběrové a dvě nezávislé školy.\nVe Shropshire jsou také dvě univerzity.\n\nShropshire má nejvyšší vzdělanost ve West Midlands.\n\n"}
{"id": "363906", "url": "https://cs.wikipedia.org/wiki?curid=363906", "title": "Pravidlo třetin", "text": "Pravidlo třetin\n\nPravidlo třetin je základní pravidlo užívané ve fotografii a dalším vizuálním výtvarném umění jako je malování, design či film. Cílem je umístit předměty a oblasti zájmu do blízkosti jedné z linií tak, aby byl obraz rozdělen na tři stejné části. Dalším cílem je umístit objekty do průsečíků třetinových linií. Umístění objektů v těchto místech učiní fotografii mnohem zajímavější, energičtější a napínavější než jednoduché a nezajímavé zobrazení hlavního motivu uprostřed.\n\nPravidlo třetin definoval George Field roku 1797 pro malbu scénických výjevů.\n\n"}
{"id": "363908", "url": "https://cs.wikipedia.org/wiki?curid=363908", "title": "Setuza", "text": "Setuza\n\nSETUZA a.s. je společnost se sídlem v Ústí nad Labem, která se zabývala především zpracováním olejnin.\n\nPodnik byl založen 6. července 1848 sedlákem, řezníkem a uzenářem Georgem Schichtem a svého největšího rozvoje dosáhl pod vedením jeho syna Johanna, kdy se podnik stal koncernem tukového průmyslu evropského významu. Z komerčních důvodů byla značka Schicht zachována jistý čas i po odkoupení společnosti státem (Schichtovy závody nebyly nikdy znárodněny, protože nikdy nebyly obviněny z kooperace s nacismem), ke kterému došlo v roce 1946. V roce 1951 byl podnik definitivně přejmenován na Severočeské tukové závody (stz, později též SETUZA) a ke svému starému názvu už se nikdy nevrátil.\n\nVe druhém čtvrtletí roku 1998 došlo z iniciativy SPGroup, která se postupně stala největším akcionářem Setuzy, k rozsáhlé obměně představenstva. Novým předsedou představenstva byl zvolen Jan Gottvald, za SPGroup byl do představenstva zvolen Jaroslav Šafařík. V polovině srpna 1998 měla SPGroup v Setuze podíl 49,92 %.\n30. září 1998 Setuza založila dceřinou společnost SETUZA energetika, a.s., do které převedla svá energetická aktiva.\n\n13. října 1998 založila Investiční a poštovní banka (IPB) společně se Setuzou společnost Českomoravská finanční a leasingová, a.s. (ČMFL) se základním kapitálem 1,45 miliardy korun. Setuza upsala 48,3 % akcií za 700 milionů korun. 19. října 1998 založila ČMFL dceřinou akciovou společnost Agrocredit. 26. října 1998 převedla SPGroup na Agrocredit 49,92 % akcií Setuzy. Majoritní podíl v ČMFL získala společnost Maitland Holdings B.V., jejíž jméno se později objevilo v souvislosti s tzv. kajmanskými fondy IPB.\n\nV únoru 1999 Setuza prodala za 750 milionů korun svůj podíl v dceřiné společnosti Setuza energetika americké společnosti Cinergy. Koncem roku 1999 se stal předsedou představenstva společnosti Agrocredit Tomáš Pitr. 15. března 2000 se Setuza stala jediným akcionářem společnosti Milo Holding. 21. března koupila Setuza od Společnosti Bullfinch za 586 milionů korun 49,92 % podíl v olomoucké společnosti Milo Surovárny. 16. června 2000 byla na IPB, významného věřitele Setuzy, uvalena nucená správa. Společnost Agrocredit jednající předsedou představenstva Tomášem Pitrem 27. června převedla na společnost Invest Oil Bohemia (IOB) 34,92 % akcií Setuzy za cenu 120 milionů korun a o den později i 49,92 % akcií Mila za cenu 630 milionů korun . 29. června 2000 prodala Setuza společnosti IOB za nominální hodnotu 700 milionů korun akcie ČMFL a současně od ní koupila za 750 milionů korun dalších 49,92 % akcií Milo Surovárny. IOB následně \"uhradila\" svůj závazek vůči Agrocreditu převedením 48,3 % podílu v ČMFL, což vedlo k trestnímu stíhání Tomáše Pitra.\n\nV srpnu 2007 prodala Setuza sesterské společnosti STZ Development nemovitý majetek oceněný znaleckou společností American Appraisal na 1,1 miliardy korun.\n\nV roce 2008 se společnost transformovala do několika společností\nSpolečnost Setuza a.s však nezanikla, dne 11. září 2009 měla valnou hromadu akcionářů. Má nyní jediný výrobní závod v Mydlovarech, 37348 Dívčice (v jižních Čechách), sídlo firmy zůstává v Ústí nad Labem.\n\nV roce 2010 byl na Setuzu podán insolvenční návrh, 4. listopadu 2010 soudkyně Irena Lacinová ustanovila předběžným insolvenčním správcem společnost Insolv, v.o.s. 15. listopadu 2010 na sebe podala mateřská skupina CAMPASPOL HOLDING insolvenční návrh, ve kterém předseda představenstva Petr Líska soudu navrhl určit insolvenčním správcem Vladimíru Jechovou Vápeníkovou. 9. prosince 2010 určil předseda krajského soudu Milan Kohoutek Vladimíru Jechovou Vápeníkovou insolvenčním správcem společnosti Setuza.\n\n"}
{"id": "363911", "url": "https://cs.wikipedia.org/wiki?curid=363911", "title": "Ted Nelson", "text": "Ted Nelson\n\nTheodor Holm Nelson (* 17. června 1937) je americký sociolog, filozof a průkopník informačních technologií. V roce 1963 poprvé použil termín \"hypertext\" a uveřejnil ho v roce 1965. Je mu také přičítáno první užití slov \"hypermedia\", \"virtualita\", \"intervingularita\" a teledildonika. Hlavním bodem jeho díla bylo vyrobit počítače snadno dostupné běžným lidem. Jeho heslo je:\n\n\"Uživatelské prostředí by mělo být tak jednoduché, že začátečník v nouzi mu porozumí během deseti sekund.\"\n\nTed Nelson prosazuje čtyři zásady: \"„Většina lidí je líných, většina autorit je škodlivých, Bůh neexistuje a všechno je špatně.“\" (viz kapitola II, 3. odstavec, 3. a 4. věta v knize \"Prokletí Xanadu\".)\n\nNelson založil projekt Xanadu v roce 1960 s cílem vytvořit počítačovou síť s jednoduchým uživatelským prostředím. Toto úsilí je zachyceno v jeho knize z roku 1974 s názvem \"Počítačová knihovna/Stroje snů\" a v knize z roku 1981 \"Literární stroje\". Většina jeho dospělého života byla věnována práce na Xanadu a jeho obhajobě.\n\nSamotný projekt Xanadu přestal vzkvétat z různých důvodů, které jsou předmětem sporů. Novinář Gary Wolf publikoval nelichotivou historku \"Prokletí Xanadu\" ve vydání \"Wiredu\" z června 1995, kde se zabývá Nelsonem a jeho projektem. Nelson na své internetové stránce vyjádřil zhnusení a Wolfa označil za \"Gory Jackala\" a hrozil mu žalobou. Své cíle vysvětlil v dopise adresovaném Wiredu a poskytl detailní vyvrácení důkazů, které se objevily v historce.\n\nNelson tvrdil, že některé aspekty jeho vize byly splněny objevem World Wide Webu Timem Bernerem-Lee, ale World Wide Web, XML a všechny vložené odkazy neměl rád. Dílo Bernera-Leeho považoval za velké zjednodušení jeho vlastní původní vize:\n\nHTML je přesně to, čeho jsme se chtěli uchránit - věčně rozbité odkazy, odkazy, které jsou pouze ven, citáty, jejichž původ nemůžete najít, žádný management verzí, žádný management práv - Ted Nelson.\n\nNelson spoluzaložil strojní společnost Itty bitty, or \"ibm\". Šlo o malý maloobchod s počítači působící v letech 1977 - 1980 v Evanstonu v Illinois. Strojní společnost Itty bitty byla jedním z mála maloobchodů, které prodávaly počítač Apple I. V roce 1978 měl významný vliv na myšlenky IBM, když předložil týmu svoji vizi potenciálu osobních počítačů a o tři roky později byl na trh uveden IBM PC.\n\nTed Nelson v současné době pracuje na nové informační struktuře ZigZag, která je popsána na internetových stránkách projektu Xanadu. Tyto stránky rovněž poskytují dvě verze kódu Xanadu. Nelson právě rozvíjí XanaduSpace - systém pro průzkum spojených paralelních dokumentů (jednoduchá verze tohoto software je snadno dostupná na internetu). Je hostujícím členem na Oxfordské univerzitě - sídlící v Oxfordském internetovém institutu - kde pracuje v oblasti informací, počítačů a spojení člověků a strojů.\n\nNelson získal bakalářské vzdělání ve filozofii na Swarthmoreské univerzitě v roce 1959, inženýrský titul v sociologii na Harvardově univerzitě v roce 1963 a doktorát z médií a dozoru na Univerzitě v Keio v roce 2002.\n\nV roce 1998, na Sedmé WWW konferenci v Brisbane v Austrálii byla Tedu Nelsonovi udělena Cena Jurije Rubinského. Publiku řekl, že to je první cena, kterou kdy za svoji práci dostal.\n\nV roce 2001 byl ve Francii pasován na rytíře jako \"Officier des Art et Letters\". V roce 2004 byl jmenován členem Wadhamské univerzity v Oxfordu a Oxfordského internetového institutu, kde dodnes vede svůj výzkum.\n\nV roce 2007 oslavil 70. narozeniny tím, že pořádal otevřenou přednášku na univerzitě v Southamptonu.\n\nJe synem pozdějšího vítěze ceny Emmy režiséra Ralpha Nelsona a držitelky Oscara, herečky Celesty Holmové.\n\nManželství jeho rodičů bylo krátké a většinou byl vychováván svými prarodiči v Greenwich Village s relativně malým kontaktem se svými rodiči. Částečně je norského původu.\n\nSerial Experiment Lain cituje projekt Xanadu jako předchůdce Wiredu, fikční komunikační sítě podobné internetu a rozšířeného systému reality.\n"}
{"id": "363912", "url": "https://cs.wikipedia.org/wiki?curid=363912", "title": "Marinismus", "text": "Marinismus\n\nMarinismus je vyumělkovaný styl italské barokní literatury, typický pro Itálii, jehož cílem bylo překvapovat neobvyklými obrazy a figurami, různými alegorickými konstrukcemi, slovními hříčkami apod. Tento únik do říše fantazie se stal velice rychle povrchní a prázdnou rétorikou. Marinismus čerpal z antické mytologie a lyrika byla převážně milostně laděná.\n\nV odborné literatuře se můžeme setkat s pojmem secentismus - jedná se o synonymní pojmenování (italsky \"secento\" - šest set, označení pro 17. století). Marinismus ovlivňuje francouzskou preciózní literaturu.\n\nMezi typické představitele marinismu patří např. italský představitel barokní literatury, básník Giambattista Marino, autor skladby Adonis, po němž je styl také pojmenován.\n\n\n"}
{"id": "363915", "url": "https://cs.wikipedia.org/wiki?curid=363915", "title": "Farní sbor Českobratrské církve evangelické v Kostelci nad Orlicí", "text": "Farní sbor Českobratrské církve evangelické v Kostelci nad Orlicí\n\nFarní sbor Českobratrské církve evangelické, seniorát královéhradecký.\n\nOd roku 1921 kazatelská stanice Třebechovic pod Orebem. Když za okupace, po zatčení faráře Opočenského, přibyla třebechovickému faráři starost o sbor klášterský, začali se zástupci kazatelských stanic v Rychnově nad Kněžnou (založena roku 1895) a v Kostelci nad Orlicí ohlížet po vlastním duchovním správci a dohodli se nadále spolupracovat s cílem založit filiální sbor. Prvním jejich kazatelem se stal vikář Josef Hornych. On i jeho nástupci Vladimír Doule (1943–1949) a Josef Novák (1950–1952) měli sídlo v Rychnově nad Kněžnou. Roku 1947 se od Kostelce oddělila kazatelská stanice ve Vamberku. Představitelé všech tří stanic usilovali svorně o jejich osamostatnění. Sídlem budoucího sboru měl být Kostelec. Stal se jím v roce 1954 po příchodu vikáře Miroslava Rozbořila. Všechny tři stanice se sloučily v jeden celek a odfařily se od Třebechovic. Vikář Rozbořil byl roku 1962 zvolen prvním farářem. Celkem působil na sboru 15 let (1954–1962 na filiálním sboru, 1962–1969 na farním sboru) a rozvinul zde sborovou a pastorační činnost. Potom působil na sboru v letech 1969–1974 farář Miloslav Klapuš a ještě ve výslužbě vypomáhal až do léta 1988. Oba získali řadu laických spolupracovníků ve všech střediscích sboru. Vikář Jan Škubal zde pracoval mezi roky 1974–1979. V roce 1969 a 1979–1980 administroval sbor farář Miroslav Brož z Třebechovic. Poté působili na sboru vikáři Alois Němec 1980–1984 a Jiří Mrázek 1984–1990. Další čtyři roky byl sbor administrován ze vzdáleného Letohradu farářem Pavlem Rumlem. V červnu 1993 se do sboru nastěhoval absolvent biblické školy v Hradci Králové, jáhen Oldřich Malý, diakon letohradský, od 1995 do 1998 jáhen v Kostelci. Od roku 1998 do října 2004 sbor spravoval farář Miroslav Hejl.\nOd října 2004 byla farářkou sboru Miloslava Havelková, roku 2005 vdaná jako Hofmanová; brzy na to odchází na mateřskou dovolenou. Od října 2006 je farářem sboru David Najbrt.\nSbor má rozsáhlou diasporu po obcích, táhnoucích se v patnáctikilometrovém pásu od Divoké Orlice mezi Častolovicemi a Potštejnem na severozápad až k česko-polské hranici na hřebenu Orlických hor. Sídlo sboru leží na okraji. Kazatelské stanice žijí nezávisle na sobě.\nSbor dlouho neměl vlastní shromažďovací místnost. Teprve v roce 1967 se podařilo získat do vlastnictví byt pro faráře ve starším činžovním domě v Kostelci. Tamní kostelík na Rabštejnku je sice bratrského původu (postaven 1581–1584) a byl renovován roku 1937 jako sbor J. A. Komenského společným nákladem naší a československé církve, zůstal však majetkem města a je oběma církvím bezplatně pronajat k užívání na 50 let. V letech 1994–1996 byla provedena generální oprava (nová střecha a fasáda). V roce 1995 bylo pořízeno elektrické topení do části lavic.\nV Rychnově nad Kněžnou se konaly bohoslužby do roku 1972 ve starém sborovém domě, který sbor musel pod politickým tlakem velmi lacino prodat městu. Od té doby jsme v modlitebně CČSH. Ve Vamberku se konaly bohoslužby do roku 1990 čtrnáctidenně také v modlitebně CČSH. V Solnici se konaly bohoslužby jednou měsíčně do roku 1976, kdy město sbor vypovědělo z místnosti. Biblické hodiny se konaly v Kostelci a v Rychnově v zimním období čtrnáctidenně. Ve Vamberku v letech 1971–73. Od roku 1990 jen v Kostelci.\nPo kurátorovi Janu Koukolovi byla dlouhá léta kurátorkou Jiřina Podolská (provdaná Bartošová) z Rychnova. Po její rezignaci byl v dubnu 1990 kurátorem zvolen Pavel Pleva z Potštejna. Od dubna 1994 zastával funkci kurátora místokurátor Květoslav Suchomel z Potštejna. Potom byl kurátorem zvolen Ing. Jiří Fleischer, zastávající tuto službu až do roku 2004, kdy byla zvolena současná kurátorka Ludmila Izáková.\n\n\n"}
{"id": "363921", "url": "https://cs.wikipedia.org/wiki?curid=363921", "title": "Järvenpää", "text": "Järvenpää\n\nJärvenpää ( ) je město v jižním Finsku, asi 35 km severně od Helsinek.\n\nJärvenpää se oddělilo od Tuusuly v roce 1951 a obdrželo status městyse. V roce 1967 se Järvenpää stalo městem.\n\nJärvenpää leží na železniční trati Helsinky-Riihimäki, asi 35 km severně od Helsinek. Sousedními obcemi jsou Tuusula, Sipoo a Mäntsälä.\n\nStředem města vede železnice. Kromě hlavního železničního nádraží se ve městě nachází i železniční stanice v Kyrölä, Saunakallio, Haarajoki a Purole.\n\nCesta do Helsinek trvá po železnici i silnici asi půl hodiny, a na Letiště Helsinky-Vantaa se autem dojede za asi 20 minut. Železniční spojení s hlavním městem je velmi dobré. Denně jede z hlavního nádraží do Helsinek cca padesát vlaků.\n\nDva kilometry jižně od centra města se nachází vila Ainola, domov skladatele Jeana Sibelia. Srub navrhl architekt Lars Sonck. Skladatel se sem se svoji rodinou přestěhoval 24. září 1904 a žil zde až do své smrti v roce 1957. Na zahradě domu je i pochován. Ainola je otevřená pro návštěvníky v letních měsících.\n\nV roce 1897 se do Järvenpää přestěhoval Juhani Aho se svoji ženou Venny Soldanovou-Brofeldtovou. Žili ve vile nazývané „“ na břehu Tuusulanjärvi 14 let. Vila se později nazývala \"Ahola\".\n\nVětšinu života zde prožil a také zemřel hudební skladatel Joonas Kokkonen.\n\nBěhem roku se v kulturním domě „“ konají různé akce, koncerty, divadla a umělecké show. Oblíbeným místem dětí je domov Pikku-Aino (malé Aino) s postavičkami z knížek Kristiiny Louhiové.\n\nKaždý rok se ve městě pořádá festival nazývaný (doslova Parkové blues). Bluesový týden startuje v centru města na ulici a pokračuje koncerty v barech a restauracích. Festival končí nedělním koncertem ve Vanhankylänniemi.\n\nJärvenpää je rozdělena do 25 městských částí.\n\nMěstská rada má 51 členů. Předsedou rady je Kaarina Wilskmanová (Kokoomus). Starostou je od roku 1992 Erkki Kukkonen.\n\n\n"}
{"id": "363923", "url": "https://cs.wikipedia.org/wiki?curid=363923", "title": "Seznam základních integrálů", "text": "Seznam základních integrálů\n\nToto je seznam základních integrálů (primitivních funkcí) často používaných ve výuce a v praxi. Odvození obvykle probíhá tak, že se derivuje primitivní funkce.\n"}
{"id": "363924", "url": "https://cs.wikipedia.org/wiki?curid=363924", "title": "Aquila (pramenitá voda)", "text": "Aquila (pramenitá voda)\n\nAquila je prémiová česká pramenitá voda pocházející z obce Kyselka u Karlových Varů. Svým složením splňuje parametry kojenecké vody. Kromě přírodní (neochucené) vody se vyrábí také Aquila Aqauabeauty (v příchuti jahoda, meruňka a jablko) a Aquila Tea.m čaj (v příchuti broskev, citron, zelený čaj s citronem, lesní plody a zelený čaj s jasmínem).\n\nPramenitou vodu Aquila vyrábí společnost Karlovarské minerální vody, a.s., jejíž historie sahá až do roku 1867 a která v současné době stáčí také přírodní minerální vodu Mattoni, přírodní minerální vodu Magnesia a několik druhů ochucených limonád i ledových čajů. \n\n"}
{"id": "363928", "url": "https://cs.wikipedia.org/wiki?curid=363928", "title": "Pomněnka alpská", "text": "Pomněnka alpská\n\nPomněnka alpská (\"Myosotis alpestris\") je vysokohorským druhem pomněnek, který roste v horách Evropy, Asie a Severní Ameriky, a to ve výškách 1300 až 3000 m n. m.\nRychle rostoucí dvouletá až víceletá rostlina vhodná pro záhonové výsadby, na obruby i do okenních truhlíků. Dobře roste na výsluní i v polostínu, vyžaduje však humózní, mírně vlhkou půdu.\n\n\n\n \n"}
{"id": "363929", "url": "https://cs.wikipedia.org/wiki?curid=363929", "title": "Prvosenka nejmenší", "text": "Prvosenka nejmenší\n\nPrvosenka nejmenší (\"Primula minima\") je vysokohorský druh prvosenky, který roste v horských oblastech Evropy (Alpy, Sudety, Karpaty, Balkán). V České republice se vyskytuje vzácně ve vyšších polohách Krkonoš.\n\nPrvosenka nejmenší je vytrvalá, nízká bylina s přízemní růžicí a jednokvětým (vzácně dvoukvětým), bezlistým, krátkým stvolem. Listy jsou kožovité, hladké a lesklé, 0,5 až 2,5 cm dlouhé a 0,3 až 0,8 cm široké, klínovité, vpředu uťaté a hrubě zubaté. Řapík je nezřetelný, křídlatý. Květy jsou jasně růžovočervené, nevonné. Kalich je přitisklý ke korunní trubce, oblý, zakončený trojúhelníkovitými cípy. Korunní trubka je asi 2x delší než kalich. Korunní lem je plochý. Plodem je podlouhle vejcovitá, 3 až 5 mm dlouhá tobolka. Kvete v červnu a červenci, v nižších polohách již v průběhu května.\n\nAreál prvosenky nejmenší zahrnuje některá evropská pohoří. Vyskytuje se v Alpách, Karpatech a Krkonoších, izolované arely jsou v Srbsku a Bulharsku. V rámci České republiky se vyskytuje pouze ve vyšších polohách Krkonoš, na Slovensku v Tatrách. Druh se vyskytuje na nechráněných, exponovaných stanovištích v alpínských a subalpínských polohách. Vyhledává kyselé, hlinité půdy s příměsí skeletu, často roste i ve skalních štěrbinách. V Krkonoších roste v nadmořských výškách nad 1100 metrů. Její výskyt je udáván např. ze Sněžky, Vysokého Kola, Luční hory, Kotle, Úpské jámy, Labského dolu a Krakonošovy zahrádky.\n\nDruh \"Primula minima\" je v rámci rodu \"Primula\" řazen do podrodu \"Auriculastrum\", sekce \"Auricula\" a podsekce \"Cyanopsis\". Do této podsekce je řazeno 10 výhradně evropských, vesměs horských druhů, z nichž \"P. minima\" má největší areál rozšíření. Centrum rozšíření této skupiny je v jižních Alpách, některé druhy se vyskytují v Balkánských pohořích, Pyrenejích nebo i Bulharsku.\n\n"}
{"id": "363930", "url": "https://cs.wikipedia.org/wiki?curid=363930", "title": "Bedřiška Braniborsko-Schwedtská", "text": "Bedřiška Braniborsko-Schwedtská\n\nBedřiška Dorota Sofie Braniborsko-Schwedtská (18. prosince 1736, Schwedt – 9. března 1798, Stuttgart) byla hohenzollernská princezna, neteř pruského krále Fridricha II. \"Velikého\" a provdaná württemberská vévodkyně.\n\nNarodila se z manželství braniborsko-schwedtského markraběte Fridricha Viléma Hohenzollernského s pruskou princeznou, rovněž z rodu Hohenzollernů, Žofií Dorotou. Bedřiška byla nejstarším dítětem z tohoto manželství a měla čtyři sourozence: Annu Alžbětu (1738–1820), Jiřího Filipa (1741–1742), Filipínu Augustu (1745–1800) a Jiřího Viléma (1749–1751). Její otec byl popisován jako brutální tyran, kterého se služební báli více, než samotného krále, naopak Bedřiščina matka byla popisována jako elegantní a milá. I kvůli povahovým rozdílům se brzy Bedřiščiny rodiče rozhádali a nakonec žili odděleně až do smrti Sofie Doroty, kdy se pravděpodobně usmířili.\n\nBedřiška byla v historických pramenech popisována jako vtipná a okouzlující dáma. Patřila k reformátorům a podporovala racionalismus. Její manžel byl přísný katolík, avšak po dohodě s ním a radou vychovávala všechny jejich děti jako luterány.\n\nOd roku 1769 žila v Montbéliard, francouzským městem řízeným jejím manželem. Kvůli Velké francouzské revoluci ale roku 1792 musela město opustit kvůli hrozícímu nebezpečí. Mezi lety 1795–1797 její manžel zdědil vévodství Württemberk.\n\nDne 29. listopadu 1753 se Bedřiška provdala za pozdějšího württemberského vévodu Fridricha Evžena, se kterým měla dvanáct dětí. V historii je Bedřiška známá především díky svým dětem, jelikož většina z nich se stala významnými evropskými politiky. Bedřiška je například přímou předkyní Alžběty II. i Charlese, prince z Walesu.\n"}
{"id": "363934", "url": "https://cs.wikipedia.org/wiki?curid=363934", "title": "Chřibská Kamenice", "text": "Chřibská Kamenice\n\nChřibská Kamenice (německy \"Kreibitzbach;\" polsky \"Chrybska Kamienica\") je pravostranný přítok řeky Kamenice v Ústeckém kraji. Délka toku je 21,8 km. Plocha povodí měří 62,2 km².\n\nPramení v Lužických horách poblíž železniční stanice Jedlová na západním svahu Konopáče (též Jelení skála) v nadmořské výšce 550 m. Teče spádem neregulovaným korytem v lese do vodní nádrže Chřibská (pitná voda, významný zdroj). Dále protéká obcí Chřibská, kde je v délce několika kilometrů regulována, a vtéká do údolí podél silnice Dolní Chřibská – Jetřichovice. Těsně pod obcí Chřibská se nacházejí zbytky asi 750 m dlouhého náhonu do bývalé tkalcovny „Na Potokách“. Součástí náhonu je akvadukt vedoucí z levé na pravou stranu vodního toku ve výšce asi 3 m nad hladinou; koryto náhonu pak ústí do asi 140 m dlouhého tunelu. Chátrající továrna vyhořela v roce 1996 a po roce 2000 skončila v demolici. Silně meandrovitý tok dále kopíruje silnici až po vtok do Pavlina údolí. Tím pak obtéká Rynartice a Jetřichovice a vytéká z něho na okraji Všemil. Zde protéká lučinou ve většinou neregulovaném stavu. Pod Všemily se pak vlévá na okraji Ferdinandovy soutěsky do Kamenice na jejím 11,2 říčním kilometru v nadmořské výšce cca 217 m.\n\n\nCeloroční tok, v letním období snížený průtok vody. Naopak zjara jsou na toku časté povodně z tajícího sněhu v Lužických horách. Průměrný průtok při ústí činí 0,92 m³/s.\n\nV potoce se vyskytuje především pstruh obecný f. potoční, lipan podhorní, vranka obecná a hrouzek obecný. Ostatní ryby jen výjimečně. Dále je zaznamenán výskyt populace raka říčního a raka bahenního.\n\nV posledních letech je stav rybí obsádky kritický. V hlavním toku až po vtok do Pavlina údolí se téměř nevyskytuje ani vodní rostlinstvo. Na dolním toku, hlavně v údolní nivě okolo Všemil, se vyskytuje vydra. V oblasti Pavlina údolí můžeme v jarních měsících potkat zatoulané kamzíky, kteří sem přijdou za potravou v době, kdy hory ještě pokrývá sníh. \n\nZ vodních ptáků můžeme spatřit volavku popelavou.\n\n\n\n"}
{"id": "363935", "url": "https://cs.wikipedia.org/wiki?curid=363935", "title": "Karolíny", "text": "Karolíny\n\nKarolíny (též Karolínské ostrovy nebo Souostroví Karolíny) je název pro souostroví v západní oblasti Tichého oceánu. Geograficky patří do Mikronésie.\n\nOstrovy pro Evropu objevili Španělé, kteří je také jako první ovládali. V roce 1899 (po prohrané španělsko-americké válce) Karolíny odkoupilo Německé císařství, které ostrovy připojilo ke své kolonii Německá Nová Guinea. Za vlády Německa byly Karolíny rozděleny na západní (Palau a západní část Mikronésie) a východní (východní část Mikronésie). Za 1. světové války (1914) ostrovy obsadilo Japonsko, jemuž byly od roku 1919 svěřeny jako mandátní území Společnosti národů. Po 2. světové válce se Karolíny staly poručenským územím OSN ve správě USA.\n\nDnes je politicky rozděleno na Palau a Mikronésii, protože se obyvatelé Palau rozhodli pro nepřipojení k Federativní Mikronésii. Oba státní útvary jsou federativní republiky volně přidružené k USA.\n\n\n"}
{"id": "363937", "url": "https://cs.wikipedia.org/wiki?curid=363937", "title": "Telugské písmo", "text": "Telugské písmo\n\nTelugské písmo se používá k zápisu jihoindického jazyka telugštiny. Jedná se o slabičné písmo, které se podobně jako většina indických písem vyvinulo z písma bráhmí. Telugské písmo nerozlišuje velká a malá písmena.\n\nKaždé písmeno pro souhlásku zachycuje vlastně slabiku s implicitní samohláskou \"a.\" Pokud má slabika obsahovat jinou samohlásku, vyznačí se to diakritickým znaménkem. Speciální znaménko virám se použije, když má písmeno označovat samotnou souhlásku bez samohlásky. V praxi se ovšem virám objevuje jen na konci slova, a to ještě zřídka, protože původní telugská slova většinou končí samohláskou. Pokud se totiž objeví dvě souhlásky vedle sebe uvnitř slova, v písmu se to vyjádří zvláštní spřežkou.\n\nHláskový repertoár telugského písma do značné míry kopíruje repertoár ostatních indických písem (i když některé hlásky nejsou původně telugské a dotyčná písmena se uplatní jen v přejatých slovech). Písmo zachycuje 5 krátkých a 5 dlouhých samohlásek \"(a, ā, i, ī, u, ū, e, ē, o, ō),\" slabikotvorné \"r,\" 2 dvojhlásky \"(aj\" a \"au)\" a 35 souhlásek \"(k, kh, g, gh, ng, č, čh, dž, džh, ň, ṭ, ṭh, ḍ, ḍh, ṇ, t, th, d, dh, n, p, ph, b, bh, m, j, r, ṛ, l, ḷ, v, š, ś, s, h).\"\n\nPísmena ఙ \"(ng)\" a ఞ \"(ň)\" se v telugštině téměř nepoužívají. Výjimkou je slovo ఙ్ఞానము \"(ngňānamu),\" „znalost“.\n\nZákladní tvar samohlásek se používá na počátku slova, když samohláska stojí sama o sobě jako slabika (stejně jako v češtině), nebo pokud stojí jako samostatné písmeno.\n\nPro každou samohlásku je ukázán jednak její plný tvar (když stojí na začátku slabiky), jednak její diakritické znaménko ve spojení se souhláskou క \"(k).\" Nakonec je uvedeno telugské jméno příslušného diakritického znaménka.\n\nTato znaménka existují v telugském písmu jako analogie k ostatním indickým písmům. V moderní telugštině se z nich pravidelně objevuje pouze \"sunna\" (známá též pod sanskrtským názvem anusvár). Původně označovala nosovost předcházející samohlásky, dnes reprezentuje nosovou souhlásku ze stejné řady, do jaké patří první souhláska následující slabiky (např. \"ng\" před \"k\" nebo \"g\", \"n\" před \"t\", \"m\" před \"p\" apod.) Na konci slova se většinou přepisuje jako \"m\". Řidčeji užívaná \"arasunna\" (známá též jako \"čandrabindu)\" označovala částečnou nosovost samohlásky, v moderní telugštině však nemá na výslovnost vliv a slouží pouze jako pravopisné rozlišení slov různého významu.\n\nVisarga se v telugštině téměř nepoužívá. Výjimkou je slovo దుఃఖము \"(duħkhamu),\" „smutek“.\n\nPlný znak pro souhlásku, uvedený výše, se použije pouze pro první souhlásku slabiky. Jestliže slabika obsahuje dvě nebo dokonce tři souhlásky za sebou, pro druhou a třetí souhlásku se použije spřežkový znak – vlastně jakási analogie diakritických znamének pro samohlásky. Diakritický znak druhé souhlásky se objeví pod hlavní souhláskou nebo vpravo (přesněji vpravo dole) od ní.\n\nDiakritické znaménko samohlásky se spojuje s první (hlavní) souhláskou slabiky. Graficky se proto může objevit nalevo od doplňkové souhlásky, přestože logicky i výslovnostně patří až za ni.\n\nPoznámka: Na počítači se obvykle píše první souhláska – virám – druhá souhláska – samohláska. Za to, že se virám nezobrazí a místo něj se vytvoří spřežka, odpovídá počítačový software pro práci s písmy.\n\nPříklady:\n\nTelugské písmo má svou vlastní sadu číslic 0 až 9.\n\n"}
{"id": "363939", "url": "https://cs.wikipedia.org/wiki?curid=363939", "title": "Čtyřdenní bitva", "text": "Čtyřdenní bitva\n\nČtyřdenní bitva je námořní bitva vybojovaná za druhé anglo-holandské války poblíž jihovýchodního pobřeží Anglie mezi anglickým a holandským loďstvem, která se řadí k nejdelším a největším námořním bitvám historie. Začala 11. června 1666 (1. června podle v Anglii v té době dosud používaného Juliánského kalendáře) a skončila po čtyřech dnech těžkých bojů, v nichž obě loďstva vyčerpala téměř všechnu munici, těžkou porážkou Angličanů.\n\nRoyal Navy ztratila 23 lodí a svému hlavnímu cíli (zničit jádro holandského loďstva) se ani nepřiblížila - Holanďané naopak bitvou počet svých lodí rozmnožili, když při ztrátě 4 lodí 6 anglických zajali. Navíc mnohé uniknuvší anglické lodě byly v bitvě vážně poškozeny a jejich nákladné opravy představovaly pro již tak se hroutící anglický rozpočet neúnosnou zátěž.\n\nV zuřivé bitvě padlo nebo bylo smrtelně zraněno a později zemřelo celkem pět admirálů: Christopher Myngs a William Berkeley na anglické straně a Cornelis Evertsen Starší, Abraham Van der Hulst a Frederik Stachouwer na straně Holanďanů.\n\nV létě 1666 nevypadala pozice Angličanů v druhé anglo-holandské válce nikterak záviděníhodně. V červnu 1665 sice drtivě porazili Holanďany díky jejich nekompetentnímu veliteli van Wassenaerovi Obdamovi a nevycvičeným posádkám v bitvě u Lowestoftu, nicméně toto velké vítězství nedokázali využít. Holandské flotile naložené kořením se díky neúspěchu Angličanů u Vägenu podařilo proniknout domů a její obrovské bohatství umožnilo Spojeným provinciím dále financovat největší program na stavbu lodí v celé historii země. K vrchnímu velení nad holandským loďstvem se navíc po padlém amatérovi van Wassenaerovi Obdamovi dostal kompetentní a zkušený Michiel de Ruyter. Pod jeho vedením tak bylo holandské loďstvo připraveno znovu vyplout proti Angličanům již v srpnu 1665, nicméně tehdy ještě k většímu střetnutí nedošlo.\n\nVzhledem k výše zmíněnému není překvapením, že vévoda z Albemarle, který velel anglickému loďstvu, vsadil na aktivní postoj. Jeho cílem bylo vyvolat velkou bitvu, v níž Holanďany drtivě porazí, což by mu umožnilo jednak definitivně zablokovat holandské přístavy a znemožnit návrat holandské flotily s kořením, čímž by soupeře ekonomicky zlikvidoval, jednak uvolnit síly pro boj s korzáry napadajícími anglický námořní obchod. Byl si dobře vědom toho, že jakékoliv odklady nahrávají Holanďanům, kterým dávají čas zacvičit nováčky, kterými jejich expandující loďstvo přetékalo (a na jejichž nezkušenost a nevycvičenost spoléhal), a stavět další lodě v tempu, kterému Anglie nikdy nemohla konkurovat. A že každý den, kdy musí držet anglické loďstvo pohromadě u kontinentu, aby s ním čelili Holanďanům, dává volnou ruku korzárům a pirátům ekonomicky likvidujícím Anglii ničením jejího zámořského obchodu. Navíc doufal, že jeho loďstvu v boji hodně pomůže nový typ zápalné munice, kterým byly jeho lodě vybaveny.\n\nPoté, co se dozvěděli, že se francouzská flotila hodlá připojit v Dunkerku k Holanďanům, rozhodli se tomu Angličané zabránit tím, že rozdělili svoji flotilu. Jejich hlavní síla se měla pokusit nejprve zničit holandskou flotilu, zatímco eskadra pod vedením prince Ruperta byla poslána k blokaci Doverské úžiny proti Francouzům - kteří se nakonec neukázali.\n\nNa začátku bitvy byla anglická flotila o 56 lodích pod vedením George Moncka, 1. vévody z Albemarle, který velel rovněž Červené eskadře, přečíslena 84-člennou holandskou flotilou vedenou podplukovníkem admirálem Michielem de Ruyterem. Bitva skončila úspěšným anglickým uvolněním poté, co obě flotily použily většinu své munice.\n\nPrvní den Monck, plující v čele s bílou eskadrou Georgeho Ayscua za zády a s modrou eskadrou Thomase Teddimana na týlu, překvapil holandskou flotilu kotvící blízko Dunkirku. I přes nevýhodné povětrnostní podmínky Monck rozhodl zaútočil na holandský týl pod vedením podplukovníka admirála Cornelise Trompa doufaje, že ho zničí dříve než by do akce mohli zasáhnout střed a čelo holandské flotily. Poté, co poslal zprávu Rupertovi, aby se k němu připojil, pokud může, napadl Monck agresivně Trompa, který prchal přes vlámské mělčiny. Monck potom obrátil na severozápad, kde se potkal s holandským středem (pod vedením De Ruytera) a čelem (vedeným admirálporučíkem Cornelisem Evertsenem starším). Tromp se opět obrátil, ale jeho loď \"Liefde\" se srazila s \"Groot Hollandií\". To viděl viceadmirál Berkeley a přiblížil se se svoji \"HMS Swiftsure\". \"Callantsoog\" a \"Reiger\" ihned přispěchali na pomoc zachránit svého vůdce a řetězovými střelami zničili lanoví anglické lodě; \"Reigerovi\" se poté podařilo nalodit se k \"Swiftsuru\". Berkeley se střetl s holandskými námořníky a křičel na ně: \"Vy psi, vy darebáci, máte-li srdce, tak padněte na palubu!\", ale byl přitom fatálně zraněn na krku mušketou. Pak byla \"Swiftsure\" zajata. V podpalubí byl nalezen konstábl s uříznutou hlavou; pokoušel se vyhodit loď do povětří, ale dříve ho zabili jeho vlastní lidé a potopili střelný prach. Později tvrdili, že ten muž si podřízl svůj vlastní krk z úplné frustrace. Zničená \"HMS Seven Oaks\" (bývalá \"Sevenwolden\") byla zajata Beschermerem, zatímco HMS Loyal George se pokusila pomoci Swiftsuru, ale celá akce skončila pouze zajatím obou lodí. Zmasakrované tělo Berkeleyho, poté co se objevilo v Haagu, bylo později navráceno do Anglie v době příměří, spolu s dopisem od státního generála oceňujícím admirála za jeho statečnost. \"HMS Rainbow\", jedna ze dvou výzvědných lodí, které jako první spatřili holandskou flotilu, byla izolována a plula do neutrálního Ostendu, doprovázena dvanácti loděmi z Trompovy eskadry zatímco druhá, \"Kent\", opustil bitevní pole a plul najít Rupertovu eskadru.\n\nObě flotily se navzájem bombardovaly v hlavní bitevní linii. \"Hof van Zeeland\" a \"Duivenvoorde\" byly zasaženy střelami z děla a shořely. Holanďané neznali tento druh munice skládající se z dutých mosazných koulí s hořlavou látkou, takže byli docela překvapeni. Avšak Britové měli pouze malé zásoby této munice, protože náklady na její výrobu byly vysoké.\n\nMonck na noc ustoupil, ale loď týlového admirála Harmana, \"HMS Henry\", byla hnána do holandské linie a náhle byla zapálena dvěma loděmi. Kněz se zeptal Harmana, co je může zachránit; ten sarkasticky odpověděl, že dobrý kněz by pokaždé skočil přes palubu. K jeho vlastnímu zděšení kněží v panice poslechl jeho radu spolu s třetinou posádky. Všichni se utopili. Harman ukončil paniku pohrožením, že vytáhne meč proti každému, kdo ukáže sebemenší pokus o opuštění lodi. V tom se přiblížil Evertson a zkoumal, jestli by Harman chtěl kapitulovat; pro něho nebylo žádným překvapením, že slavný bojovník s respektem odmítl, křiče \"Ještě nejsem na odpis!\". I přes opakované holandské útoky a ztrátu dvou stěžňů (jeden z nich pádem poškodil Harmanovu nohu) propukl oheň a \"Henry\" utekl, přičemž svoji poslední ránou rozpůlil Evertsena na dvě části.\n"}
{"id": "363941", "url": "https://cs.wikipedia.org/wiki?curid=363941", "title": "Záklon rejdového čepu", "text": "Záklon rejdového čepu\n\nZáklon rejdového čepu je úhlová odchylka (měřená v podélné ose vozidla) tohoto čepu od svislé osy řízeného kola u automobilu, motocyklu, jízdního kola nebo jiného vozidla. Je to úhel mezi osou čepu (u automobilu: imaginární přímka procházející skrz středy horního a dolního kulového čepu) a mezi svislou osou vozidla. Automobiloví závodníci někdy nastavují záklon rejdového čepu, aby optimalizovali charakteristiky vozidla pro konkrétní situace.\n\nRotační body řízení zaujímají takový úhel, že přímka jimi procházející protíná povrch vozovky mírně před kontaktním bodem kola. Účelem tohoto je zajistit určitou schopnost automatického centrování řízení (vracení do přímého směru). To zjednodušuje řízení vozu a zlepšuje stabilitu při přímé jízdě (snižuje tendenci odchylovat se od přímé dráhy). Výrazný záklon čepu ztěžuje řízení a zhoršuje jeho odezvu, avšak při závodě se velký záklon využívá ke zvětšování odklonu kola v zatáčkách. S radiálními pneumatikami jsou zde často úhly záklonu přes 10 stupňů. K překonání vratné síly při velkém záklonu je obvykle potřeba posilovač řízení.\n\nOsa rejdového čepu (čárkovaná čára ve výše uvedeném diagramu) nemusí procházet středem kola, takže lze záklon nastavovat nezávisle na (mechanické) stopě, což je (v bočním pohledu) vzdálenost mezi bodem, kde osa rejdového čepu protíná zem, a bodem přímo pod osou kola. Interakce mezi záklonem rejdového čepu a stopou je složitá, ale zhruba řečeno, oba parametry pomáhají řízení - záklon zvětšuje tlumení, kdežto stopa zlepšuje \"cit\" a vracení kol do přímého směru. V extrémním případě, jako u nákupního vozíku, je systém netlumený, ale stabilní, protože kolo osciluje okolo \"správné\" polohy. Řešení u nákupního vozíku významně využívá stopu, ale nikoli záklon čepu. Příčné síly na pneumatiku nepůsobí na střed kontaktní plochy, nýbrž v určité vzdálenosti za touto plochou. Této vzdálenosti se říká \"pneumatická stopa\" a mění se s rychlostí, zátěží, rejdovým úhlem, povrchem, druhem pneumatik a tlaku v nich, a s časem. Dobrým počátečním bodem je 30 mm za nominální kontaktní plochou.\n\nJako první použil kladný záklon rejdového čepu Arthur Krebs na přední nápravu svého vozu z roku 1896 - anglický patent: \"\"Pro zajištění stability směru ve smyslu zvláštní konstrukce přední nápravy, tedy pro automatické obnovení rovnoběžnosti kol obou náprav vozidla, není-li tendence udržovat je v jiném směru, nebo po dočasném úsilí vychýlit je ze zmíněné rovnoběžnosti. [...] Hřídel přední nápravy je situována ve vhodné vzdálenosti za průmětem osy otočného čepu, aby byla zajištěna stabilita směru, jak bylo popsáno výše.\"\"\n\n\n"}
{"id": "363944", "url": "https://cs.wikipedia.org/wiki?curid=363944", "title": "Luisa Marie Amélie Tereza Neapolsko-Sicilská", "text": "Luisa Marie Amélie Tereza Neapolsko-Sicilská\n\nMarie Luisa Neapolsko-Sicilská, , (27. července 1773 Neapol – 19. září 1802 Vídeň) byla neapolsko-sicilská princezna z rodu Bourbon-Obojí Sicílie a provdaná velkovévodkyně toskánská. Jejím manželem byl Ferdinand III. Toskánský.\n\nMarie Ludovika byla druhou dcerou neapolsko-sicilského krále Ferdinanda I. (1751–1825) a jeho manželky Marie Karolíny (1752–1814) (dcera Marie Terezie). Vyrůstala v početné rodině, do jejího sňatku se narodilo dalších 16 sourozenců, z nichž však většina zemřela v dětském věku.\n\nMariini sourozenci: Marie Tereza, František I., Marie Kristýna, Marie Amálie, Marie Antonie a Leopold Salernský.\n\n15. srpna 1790 se v Neapoli provdala (per procuration), společně se svou starší sestrou Marií Terezou, za syna císaře Svaté říše římské Leopolda II. a jeho manželky Marie Ludoviky. Přičemž mladí manželé byli nejbližší příbuznými, protože nevěstina matka Marie Karolína a ženichův otec Leopold II. byli sourozenci stejně jako nevěstin otec Ferdinand I. a ženichova matka Marie Ludovika. Starší Marie Tereza se stala manželkou rakouského arcivévody Františka a Luisa toskánského velkovévody Ferdinanda III.\n\nFerdinand vládl v Toskánsku do roku 1801, kdy bylo velkovévodství, po bitvě u Aranjueza, včleněno do nově vzniklého Etrurijského království. V témže roce manželé opustili Toskánsko a uchýlili se do Vídně, kde Luisa při porodu v roce 1802 zemřela.\nRoku 1803 se Ferdinand stal velkovévodou salzburským a o tři roky později velkovévodou würzburským. Po Napoleonově pádu se vrátil do Toskánska.\nZnovu se oženil až na sklonku života v roce 1821 a jeho manželkou se stala opět sestřenice a vnučka císařovny Marie Terezie, Marie Ferdinanda Saská.\n\n\n"}
{"id": "363947", "url": "https://cs.wikipedia.org/wiki?curid=363947", "title": "Sebevražedný bombový útok na diskotéce Delfinárium", "text": "Sebevražedný bombový útok na diskotéce Delfinárium\n\nSebevražedný bombový útok na diskotéce Delfinárium byl sebevražedný atentát provedený palestinským teroristou 1. června 2001, při vstupu na diskotéku Delfinárium v Tel Avivu, při kterém bylo zabito 21 civilistů, většinou mladých Izraelců, a 120 lidí bylo zraněno. K útoku se přihlásily teroristické organizace Islámský džihád i skupina nazývající se Hizballáh-Palestina, ale obě později svá prohlášení stáhly. K zodpovědnosti se nakonec přihlásil Hamás.\n\nIzraelští představitele označili útok jako „masakr“ a mnoho Izraelců volalo po rázné odplatě. Vláda však nepodnikla žádnou bezprostřední odvetnou akci. Mnoho vlád, včetně americké, vyvíjelo silný diplomatický tlak na Izrael, aby se zdržel reakcí. Tehdejší předseda Palestinské autonomie Jásir Arafat útok odsoudil a vyzval k zastavení palby, avšak i přes to druhá intifáda dále pokračovala ve své síle po další čtyři roky. Tento útok byl jedním z důvodů předkládaných izraelskou vládou pro výstavbu bezpečnostní bariéry kolem Západního břehu.\n\nSebevražedný atentátník Sajíd Hotari se odpálil u vchodu do nočního klubu přibližně ve 23:30 (GMT+2) sobotní noci, když zde bylo mnoho mladých lidí, kteří čekali na vstup. Jedná se o druhý útok v pěti měsících na stejný cíl. Očitý svědek Tomer Revah popsal situaci následovně: \"„Slyšel jsem velký výbuch a viděl jsem plameny šlehající k obloze. Byl to hrozný pohled, lidi leželi na podlaze a části těl byly všude.“\"\n\n"}
{"id": "363949", "url": "https://cs.wikipedia.org/wiki?curid=363949", "title": "Ústavní soud Bulharska", "text": "Ústavní soud Bulharska\n\nÚstavní soud Bulharské republiky ( ) byl zřízen bulharskou ústavou z roku 1991. Má na starosti přezkoumávání ústavnosti zákonů a jiných právních aktů. Soud se skládá ze dvanácti členů jmenovaných na 9 let. Třetina je volena Národním shromážděním, třetina prezidentem a třetina je zvolena na valném shromáždění soudců Nejvyššího a Nejvyššího správního soudu. Rozhodnutí jsou přijímána při počtu alespoň sedmi hlasů.\n\n\n"}
{"id": "363950", "url": "https://cs.wikipedia.org/wiki?curid=363950", "title": "Ústavní soud Běloruska", "text": "Ústavní soud Běloruska\n\nÚstavní soud Běloruska je jeden z nejvyšších soudů v této východoevropské zemi. Byl založen v roce 1994 a řídí se pokyny, které byly vydány v roce 1997. Účelem tohoto soudu je rozhodovat v otázkách ohledně ústavy, jako například když je právní norma v rozporu s ústavou. Soud má 12 členů a všichni mají právní vzdělání, jak požaduje běloruské právo. Šest soudců je jmenováno prezidentem a dalších šest je jmenováno radou republiky. Bez ohledu na způsob jmenování je jejich funkční období 11 let.\n\n"}
{"id": "363951", "url": "https://cs.wikipedia.org/wiki?curid=363951", "title": "Hava nagila", "text": "Hava nagila\n\nHava nagila (: הבה נגילה, doslova „Radujme se“) je hebrejská lidová píseň často zpívaná při oslavách. Píseň je oblíbená především v židovských a řeckých komunitách a je považována za symbol židovství.\n\nNápěvem je chasidská melodie neznámého původu. Běžně zpívaný text písně byl pravděpodobně složený Abrahamem Cvi Idelsohnem v roce 1918 k oslavě britského vítězství v Palestině během první světové války, jakož i k oslavě Balfourovy deklarace z roku 1917. Přesto se často text i název písně mění.\n\n\nKromě výše uvedených existuje mnoho dalších verzí této písně, mimo jiné také v seriálu Simpsonovi (Nebuď naštvanej, nebuď naštvanej, nebuď naštvanej, svou rybu si dej!), také v epizodě seriálu Dr. House atd.\n\n"}
{"id": "363957", "url": "https://cs.wikipedia.org/wiki?curid=363957", "title": "Severočeši.cz", "text": "Severočeši.cz\n\nSeveročeši.cz je politické sdružení, které samo sebe označuje „za nadstranickou platformu“ v Ústeckém kraji.\n\nBylo založeno podnikatelem Jiřím Zelenkou, který v komunálních volbách 2006 uspěl na kandidátce sdružení \"Mostečané Mostu\".\n\nKriticky se staví jak k ODS, tak k ČSSD a hlavním volební heslem sdružení je „Co jiní rozkradou, my rozdáme“. Ve svém programu prosazuje např. „nekompromisní boj s ekonomickou mafií a jejím prorůstáním do politiky“, „vodovod a kanalizace pro každou obec“, „vytvoření systému krajských stipendií pro lékaře“ aj. Často bývá kritizováno za nestandardní praktiky během předvolební kampaně jako je rozdávání spotřebního zboží, např. kol či počítačů, což bývá označováno i za formu uplácení.\n\nHnutí zahrnulo v říjnu 2008, krátce před volbami ústeckého hejtmana, vedoucího jeho kanceláře, krajského radního za ČSSD a ředitele severočeské policejní správy dotazy, které naznačují, že se údajně vědomě podílejí na organizovaném zločinu. Kancléř Aleš Konopásek například podle hnutí vybírá pro hejtmana každé zadané krajské zakázky 8,5 procenta. Hejtman Jiří Šulc označil soubor otázek za lži a nesmysly a obvinil hnutí. \"„Normální člověk se tomu může jen smát. Je před volbami a kampaň dosud probíhala celkem slušně. Toto je ale příklad nejpokleslejší a extra nečestné volební kampaně“\".\n\nPolitické hnutí se jako jediné z větších politických subjektů kandidujících v krajských volbách jasně nevyjádřilo k budoucnosti limity těžby uhlí v regionu. Všechny ostatní strany kromě KSČM jasně vyslovily pro zachování limitů chránících Horní Jiřetín a Černice. ČSSD má zachování limitů ve volebním programu a SZ i ODS požadují navíc tzv. odpis zásob uhlí pod Horním Jiřetínem. Organizace Greenpeace několik týdnů usilovala o jasné stanovisko k další těžbě uhlí v regionu a 9. října 2008 uspořádala před mosteckou radnicí protestní akci pod heslem „Severočeši.cz, přestaňte mlžit o těžbě!“.\n\nŘeditel Správy Severočeského kraje Policie České republiky Jiří Vorálek obvinil ředitele Městské policie v Mostě Bronislava Schwarze a kandidáta uskupení Severočeši.cz z vědomého lhaní. Vorálek 30. září 2008 v otevřeném dopise uvedl, že si Schwarz připisuje neexistující zásluhy a nepravdivě kritizuje činnost policie, ačkoliv jinak sám musel pro neschopnost od policie odejít. Severočeši.cz na dopis reagovali tiskovým prohlášením, ve kterém fakta uváděná Vorálkem nevyvracejí, ale přesto konstatují, že jejich kandidát je „slušný a bezúhonný člověk, který má naši plnou důvěru“. A dále prohlásili, že „podnikají právní kroky v souvislosti s tímto jeho konáním“\n\nV říjnu 2013 byl novým předsedou hnutí zvolen Bronislav Schwarz. Ministerstvo vnitra ČR ale volbu neuznalo, a tak se musela 10. února 2014 opakovat. I tato volba však byla právní cestou zpochybňována. Dne 10. srpna 2016 nabyl právní moci rozsudek Okresního soudu v Mostě, podle něhož jsou usnesení, která byla přijata na valné hromadě konané dne 10. února 2014 a týkala se statutárního orgánu politického hnutí, neplatná. Bronislav Schwarz tak přestal být předsedou hnutí.\n\nDne 29. září 2016, týden před krajskými volbami, nechala zmocněnkyně hnutí a zároveň jeho 1. místopředsedkyně Hana Jeníčková odvolat všech 55 kandidátů v Ústeckém kraji (den před volbami tento krok potvrdil i soud). Návrh na vyškrtnutí padl i v případě senátorky Aleny Dernerové, která obhajuje jako nestraník za Severočechy.cz mandát v obvodu č. 4 - Most. Mostecký magistrát jej však nepřijal.\n\nDne 24. října 2016 se konala valná hromada hnutí, která opět zvolila předsedou Bronislava Schwarze, prvním místopředsedou se stal Břetislav Hutárek. O dva týdny později, dne 10. listopadu 2016, rozhodl Nejvyšší správní soud ČR, že senátní volby na Mostecku jsou neplatné a zopakují se jako celek. Opětovné zvolení Aleny Dernerové senátorkou se tak stalo neplatným.\n\n"}
{"id": "363960", "url": "https://cs.wikipedia.org/wiki?curid=363960", "title": "Kamencové jezero", "text": "Kamencové jezero\n\nKamencové jezero je jezero v Ústeckém kraji v České republice. Jako přírodní útvar je jedinečné a i ve světovém měřítku ojedinělé. Nachází se v nadmořské výšce 337 metrů na severovýchodním okraji Chomutova v \"Přemyslově ulici\". Je široké 240 m a dlouhé 676 m. Zaujímá rozlohu 15,98 hektarů, maximální hloubka jsou čtyři metry a objem 322 958 m³.\n\nVzniklo někdy koncem 18. století zatopením prostoru po těžbě kamencových břidlic z let 1558–1785 nebo vyhořením uhelné sloje. Přesný způsob vzniku není s jistotou známý, pravděpodobně však patří mezi antropogenní jezera. Z rozboru literatury vyplývá, že vzniklo v letech 1813–1815. První zmínka o něm pochází z roku 1818.\n\nExistuje také názor, že jezero vzniklo přirozenou cestou, byť určitý vliv člověka nevylučuje. Opírá se o skutečnost, že maximální hloubka (4 metry) neodpovídá známé hloubce povrchového lomu (18 metrů) a o výskyt pařezů a menších kmenů v obvodové i středové části jezera.\n\nTeorie přírodního původu v místě jezera předpokládá existenci sníženiny nebo bažiny zaplavené kamencovou vodou. Těžba kamence pak probíhala v blízkém lomu, ale mohla se rozšířit (nebo započít) v prostoru jezera. Vrstvení vytěženého materiálu a jeho samovolné požáry mohly způsobit průvaly vody a řícení půdy zaznamenané v historické literatuře, které dotvořily současnou jezerní pánev.\n\nDno bylo poškozeno během čištění jezera sacím bagrem v roce 1993, které znemožnilo dataci vzniku pomocí palynologie. Byly také zahlazeny sedimentační trychtýře, které poukazovaly na existenci vývěrů podzemní vody. Jejich výskyt je však vzhledem k obnovování chemismu vody pravděpodobný. Hydrologický režim není objasněn. Jezero nemá žádný přítok a největší rozdíl kolísání hladin byl zaznamenán šestnáct centimetrů. Na srážky jezerní hladina reaguje někdy téměř okamžitě, jindy zůstává beze změny.\n\nExistence kamencové vody zřejmě souvisí s výskytem uhelné sloje s vysokým obsahem pyritu severně od jezera. Zvětráváním pyritu se uvolňuje kyselina sírová, která rozpouští jíly za vzniku iontů (např. Na a K). Z nich nezávisle vzniká síran hlinitý a síran draselný a teprve jejich smícháním vznikne kamencová voda.\n\nVoda v jezeře obsahuje disociovaný kamenec. V závislosti na ročním období a intenzitě srážek voda obsahuje ve zvýšeném množství sírany (400 mg/l), chloridy (40 mg/l), železo (5 mg/l) a hliník (1 mg/l). Příležitostně se zvyšuje množství amoniaku. Průměrná hodnota pH se pohybuje okolo 3.\n\nRozpuštěné látky a kyselost vody omezují výskyt organismů, a proto se jezero někdy označuje jako Mrtvé moře. Přestože se v jezeře nevyskytují ryby ani jiné vyšší organismy, bylo v něm odchyceno asi třicet druhů vodních mikroorganismů a zástupců hmyzu. V jednom mililitru jezerní vody žijí desítky až stovky jedinců (v běžné vodě až stovky tisíc jedinců). Nejčastěji se vyskytují rody Ochromonas, Eunotia, Nitzschia a Chlamydomonas.\n\nLázně Kamencová huť, vystavěné v těsné blízkosti jezera, léčily katary horních cest dýchacích, ženské nemoci, dnu, anemii, revmatismus, nemoci ledvin a akné. Původní lázeňská budova dnes slouží jako administrativní centrum Zooparku Chomutov.\n\nNa břehu jezera je travnatá a písčitá pláž. Koupaliště je v provozu od 1. května do 1. října.\n\nPokusnými vrty bylo zjištěno, že v hloubce 77 metrů je ložisko hnědého uhlí.\n\nDalší kamencové jezero se údajně nachází v Kalifornii, ovšem je již vyschlé.\n"}
{"id": "363963", "url": "https://cs.wikipedia.org/wiki?curid=363963", "title": "Francesco Totti", "text": "Francesco Totti\n\nFrancesco Totti (* 27. září 1976, Řím) je bývalý italský fotbalista reprezentant, dlouholetý kapitán klubu AS Řím z italské Serie A, který ukončil svoji fotbalovou kariéru 28. května 2017 v utkání s FC Janov. Totti reprezentoval na Mistrovství světa 2006, kde získal zlatou medaili. Pelé ho roku 2004 zařadil mezi 125 nejlepších žijících fotbalistů.\n\nTotti strávil celou svou kariéru v klubu AS Řím, se kterým vyhrál titul italské Serie A, dvakrát pohár Coppa Italia a dvakrát italský superpohár Supercoppa Italiana. Je nejlepším střelcem klubové historie a zároveň drží rekord v počtu odehraných zápasů. V roce 1998 se v 22 letech a 34 dnech stal nejmladším kapitánem v historii Serie A. Mezi fanoušky a médii se Tottimu přezdívá Er Bimbo de Oro (Zlatý chlapec), L'Ottavo Re di Roma (Osmý král Říma), Er Pupone (Velké dítě), Il Capitano (Kapitán) a Il Gladiatore (Gladiátor). Totti se s 250 vstřelenými góly stal druhým nejlepším střelcem historie italské Serie A , přičemž zároveň drží ligový rekord v počtu vstřelených gólů za jeden klub.\n\nKreativní ofenzivní záložník, kterého zdobil především obrovský herní přehled a vynikající kopací technika, bývá považován za jednoho z nejlepších italských fotbalistů všech dob a jednoho z nejtalentovanějších fotbalistů své generace. V anketě Oscar del Calcio (v roce 2011 přejmenované na Gran Galà del Calcio AIC), v níž italská hráčská asociace Associazione Italiana Calciatori uděluje ocenění pro nejlepší hráče Serie A, zvítězil hned jedenáctkrát. V rámci ankety pětkrát obdržel cenu pro Nejlepšího italského fotbalistu roku Serie A, dvakrát pro Nejlepšího fotbalistu roku Serie A, dvakrát za Gól roku Serie A, jednou pro Nejlepšího střelce roku Serie A a jednou pro Mladého fotbalistu roku Serie A.\n\nFrancesco Totti, vítěz Mistrovství světa ve fotbale 2006 a finalista Mistrovství Evropy ve fotbale 2000, byl v obou turnajích vybrán do All-Star týmu. Svou zemi reprezentoval také na Mistrovství světa ve fotbale 2002 a na Mistrovství Evropy ve fotbale 2004. Obdržel také řadu individuálních ocenění, z níž za zmínku stojí především Zlatá kopačka (2007) a Golden Foot (2010). V roce 2004 byl jmenován na seznam FIFA 100, který čítá 125 nejlepších žijících fotbalistů, které vybrala brazilská fotbalová legenda Pelé. V roce 2011 byl Totti vyhlášen Mezinárodní federací fotbalových historiků a statistiků (IFFHS) nejoblíbenějším fotbalistou Evropy. V listopadu roku 2014 přidal Totti do své sbírky další rekord, když se ve věku 38 let a 59 dní stal nejstarším střelcem Ligy mistrů UEFA.\n\n\n\n\n"}
{"id": "363969", "url": "https://cs.wikipedia.org/wiki?curid=363969", "title": "Alois Vybíral", "text": "Alois Vybíral\n\nPo ukončení VUT v Brně začal pracovat v oboru silničního hospodářství. Pracoval na Správě a údržbě silnic ve Znojmě. Po vzniku Správy a údržby silnic Jihomoravského kraje přešel do této organizace, kde zastával funkci provozního náměstka ředitele.\nV roce 1992 působil jako zástupce starosty obce Plenkovice a v roce 2004 a následně i v roce 2008 byl zvolen zastupitelem Jihomoravského kraje. Ve volebním období 2008 – 2012 byl místopředsedou Komise dopravy a územního plánování a členem Výboru finančního.\n\nV roce 2008 byl kandidátem KDU-ČSL do Senátu za Znojemsko. Po komunálních volbách v roce 2010 byl zvolen starostou obce Plenkovice. Do této funkce byl zvolen také po volbách v roce 2014 i v roce 2018.\n\n"}
{"id": "363973", "url": "https://cs.wikipedia.org/wiki?curid=363973", "title": "Socompa", "text": "Socompa\n\nSocompa je masívní, převážně dacitový stratovulkán, nacházející se na argentinsko-chilské státní hranici, asi 35 km jihozápadně od stratovulkanického komplexu Pular. V okolí sopky se nachází plošně největší depozit pyroklastik (rozloha přes 600 km², délka asi 40 km, objem přes 25 km³) na světě, pocházející z mohutné erupce, při které došlo k destrukci stěn vulkánu, podobné erupci St. Helens z roku 1980. Pozdější sopečná činnost vyprodukovala několik lávových dómů, které vyplnily vrchní část srázu, vzniklého destrukcí.\n\n"}
{"id": "363974", "url": "https://cs.wikipedia.org/wiki?curid=363974", "title": "Martin Lewis Perl", "text": "Martin Lewis Perl\n\nMartin Lewis Perl (24. června 1927, New York − 30. září 2014) byl americký fyzik, nositel Nobelovy ceny za fyziku z roku 1995 za průkopnické experimentální příspěvky leptonové fyzice, především za objev leptonu tau. Spolu s ním získal v roce 1995 Nobelovu cenu za fyziku Frederick Reines.\n\n"}
{"id": "363975", "url": "https://cs.wikipedia.org/wiki?curid=363975", "title": "Frederick Reines", "text": "Frederick Reines\n\nFrederick Reines (16. března 1918 – 26. srpna 1998) byl americký fyzik, nositel Nobelovy ceny za fyziku z roku 1995 za průkopnické experimentální příspěvky leptonové fyzice, především za detekci neutrina. Spolu s ním získal v roce 1995 Nobelovu cenu za fyziku Martin Lewis Perl.\n\n"}
{"id": "363976", "url": "https://cs.wikipedia.org/wiki?curid=363976", "title": "Kroměříž (planetka)", "text": "Kroměříž (planetka)\n\n(31238) Kroměříž je označení jedné z vnějších planetek tzv. hlavního pásu, její orbitální perioda je 2246,0688181 dnů (6,15 roku).\nByla objevena 21. února 1998 Janou a Milošem Tichými v pobočce Hvězdárny a planetária České Budějovice na Kleti, jméno bylo ale oficiálně publikováno až v roce 2006.\n\nPlanetka Kroměříž je jedním z několika set těles pojmenovaných manžely Tichými. Byla pojmenována po moravském městu Kroměříž, které manželé navštívili a které bylo shodou okolností několik měsíců po objevu a pojmenování planetky zapsáno na listinu Světového kulturního dědictví UNESCO.\n\n\n"}
{"id": "363983", "url": "https://cs.wikipedia.org/wiki?curid=363983", "title": "Jacob Burckhardt", "text": "Jacob Burckhardt\n\nJacob Christoph Burckhardt (25. května 1818, Basilej – 8. srpna 1897 tamtéž) byl švýcarský historik, průkopník kulturních dějin a znalec italské renesance. Mezi jeho nejznámější díla patří \"Úvahy o světových dějinách\" a \"Cicerone\", umělecký průvodce po Itálii.\n\nBurckardt pocházel se slavné basilejské rodiny a jeho otec byl protestantský pastor. Burckhardt začal studovat teologii v Basileji a v Neuchâtelu, ale roku 1839 odešel do Berlína studovat historii a tehdy nový obor, dějiny umění. V Berlíně poslouchal v letech 1839-1843 přednášky J. G. Droysena, A. Böckha, J. Grimma a Leopolda von Ranke, který postavil historii na vědecký základ a trval na tom, že historik musí pracovat s archivními prameny a nespoléhat na osobní názory. Roku 1841 studoval v Bonnu u F. Kuglera dějiny umění a v následujícím roce vydal svou první knihu o uměleckých pokladech belgických měst.\n\nOd roku 1843 přednášel historii na univerzitě v Basileji, v letech 1853-1857 na Technické univerzitě (ETH) v Curychu a od roku 1858 byl opět profesorem v Basileji až do svého emeritování v roce 1893. Během té doby dvakrát odmítl pozvání do Německa, roku 1867 do Tübingen a roku 1872 do Berlína, na katedru po svém učiteli Leopoldu Rankem. Roku 1869 přišel do Basileje mladý Friedrich Nietzsche, který si Burckhardta nesmírně vážil, udržoval s ním přátelské styky a dlouholetou korespondenci.\n\nV roce 1838 Burckhardt poprvé navštívil Itálii, kam se pak po celý život vracel a jíž věnoval velkou část svého díla. Roku 1853 vydal velkou monografii „Doba Konstantina Velikého“ (\"Die Zeit Konstantins des Grossen\") a roku 1855 následovala kniha „Cicerone. Jak si užít uměleckých děl v Itálii“ (\"Der Cicerone: Eine Anleitung zum Genuss der Kunstwerke Italiens\"), která měla nesmírný úspěch a prosadila Itálii jako hlavní cíl kultivovaných turistů v 19. a 20. století. „Cicerone“ (italský název pro průvodce cizinců) je umělecko-historický průvodce po Itálii, popisující jak architekturu, tak malířství a sochařství, a věnuje se hlavně umění italské renesance. Tou se zabývala jeho další slavná kniha, „Renesanční kultura v Itálii“ (\"Die Kultur der Renaissance in Italien\", 1860), kde Burckhardt plně rozvinul své pojetí historické práce. Renesance pro něho nebyla jen politicky a hospodářsky významné období italských dějin, ale představil ji jako epochu evropského významu, včetně jejích kulturních, uměleckých a společenských výkonů. Burckhardt odmítal jak ekonomistické, tak pozitivistické pojetí dějin, zdůrazňoval celkovost každé dějinné skutečnosti a dával si záležet i na krásném jazyce a slohu. Roku 1867 vyšly „Dějiny renesance v Itálii“ (\"Geschichte der Renaissance in Italien\").\n\nV dalších letech se Burckhardt věnoval řeckým dějinám, o nichž mnoho let přednášel, od roku 1886 pouze o dějinách umění. Když roku 1897 zemřel, zanechal obrovskou rukopisnou pozůstalost, kterou měl jeho dědic a synovec spálit. Z této pozůstalosti pak vyšly ještě čtyřsvazkové „Řecké kulturní dějiny“ (\"Griechische Kulturgeschichte\"), „Úvahy o světových dějinách“ (původní název Burckhardtovy přednášky byl „O studiu dějin“, \"Über Studium der Geschichte\") a řada výborů jeho článků a přednášek o nejrůznějších tématech kulturních i politických dějin. Vyšla také jeho rozsáhlá korespondence, obsahující přes 1700 dopisů.\n\n\n\n"}
{"id": "363984", "url": "https://cs.wikipedia.org/wiki?curid=363984", "title": "Burckhardt", "text": "Burckhardt\n\nPříjmení Burckhardt nosí více osob:\n\n"}
{"id": "363985", "url": "https://cs.wikipedia.org/wiki?curid=363985", "title": "Lambda", "text": "Lambda\n\nLambda (majuskulní podoba Λ, minuskulní podoba λ, řecký název Λάμβδα i Λάμδα) je jedenácté\npísmeno řecké abecedy a v systému řeckých číslovek má hodnotu 30.\n\nMajuskulní varianta písmena 'Λ' se používá pro:\n\nminuskulní varianta písmena 'λ' se používá pro:\n\nV Unicode je podporováno jak \nV HTML je možné je zapsat pomocí &#923; respektive &#955;. Lze je také zapsat pomocí HTML entit\n&Lambda; respektive &lambda;. \n\nV LaTeXu se majuskulní lambda píše příkazem \\Lambda a minuskulní lambda příkazem \\lambda.\n"}
{"id": "363987", "url": "https://cs.wikipedia.org/wiki?curid=363987", "title": "Ulf Merbold", "text": "Ulf Merbold\n\nUlf Dietrich Merbold (* 20. června 1941 Greiz, Německo) je evropský kosmonaut, který při třech výpravách strávil ve vesmíru 49 dní.\n\nVysokoškolské vzdělání získal pozdější doktor Merbold na univerzitě ve Stuttgartu (Německo), kterou zdárně zakončil roku 1976. V letech 1968– 1978 byl zaměstnancem Max-Planck-Institutu metalurgie. Roku 1978 se dostal do týmu německých astronautů ESA (European Space Agency) jako vědec, výzkumník v oboru fyzika, později absolvoval výcvik u NASA i v Rusku. V období let 1983–1994 absolvoval tři lety do kosmu. Je zdatný radioamatér.\n\nPoprvé letěl ve svých 42. letech na raketoplánu Columbia k desetidenní misi a stal se tak 131. kosmonautem Země. Na palubě mise (dle COSPARu 1973-050.A) byla západoevropská laboratoř Spacelab a pět dalších kosmonautů: Owen Garriott, John Young, Robert Parker, Byron Lichtenberg a Brewster Shaw. Start byl z Kennedyho vesmírného střediska na Floridě. Během letu zvládli 70 vědeckých experimentů a s menšími problémy i přistání na základně Edwards.\n\nV lednu 1992 odstartoval z Floridy raketoplán Discovery ke svému 14. letu v misi STS-42. Na jeho palubě bylo sedm kosmonautů: Ronald Grabe, Stephen Oswald, Norman Thagard, David Hilmers, William Readdy , dr. Ulf Merbold (letěl podruhé) a Roberta Bondarová. Tato sestava vědců na oběžné dráze oživila laboratoře Spacelab a Biorack a věnovala se plně různým pokusům. Přistáli na základně Edwards v Kalifornii po osmi dnech letu.\n\nVe svých 53. letech vzlétl roku 1994 do vesmíru potřetí, tentokrát v ruské kosmické lodi Sojuz TM-20. Stal se členem 17. základní posádky orbitální stanice Mir, kde strávil měsíc. Z Bajkonuru s ním v lodi vzlétli Jelena Kondakovová a Alexandr Viktorenko. Na Miru s nimi zůstala původní směna Valerij Poljakov – Jurij Malenčenko – Talgat Musabajev a celá šestice zde měsíc plnila řadu experimentů i odstraňovala různé závady stanice. Na stanici byl Merbold jako astronaut Evropské vesmírné agentury v rámci programu EuroMir. V kosmické lodi Sojuz TM-19 Merbold s Malenčenkem a Musabajevem odletěli na Zem. Přistáli v Kazachstánu.\n\n\n"}
{"id": "363988", "url": "https://cs.wikipedia.org/wiki?curid=363988", "title": "Marie Klementina Habsbursko-Lotrinská", "text": "Marie Klementina Habsbursko-Lotrinská\n\nNositelky jména Marie Klementina Habsbursko-Lotrinská:\n"}
{"id": "364001", "url": "https://cs.wikipedia.org/wiki?curid=364001", "title": "Billy Wilder", "text": "Billy Wilder\n\nBilly Wilder (22. června 1906 Sucha, Halič, Rakousko-Uhersko – 27. března 2002 Beverly Hills, Kalifornie, USA) byl americký filmový scenárista a režisér židovského původu, který je dnes považován za jednoho z největších klasiků amerického filmu. Jedná se o šestinásobného držitele ceny Americké filmové akademie Oscar.\n\nNarodil se jako Samuel Wilder 22. června 1906 v Sucha v Rakousko-Uhersku (dnešní Polsko). Studoval nejprve práva ve Vídni a živil se při tom jako filmový kritik a novinář. Od roku 1926 se datuje jeho spolupráce s americkým jazzmanem Paulem Whitemanem a i v Berlíně pracoval jako novinář. Od roku 1929 začal spolupracovat i s německými filmaři. V Německu pracoval zprvu jakožto scenárista a pomocný režisér. V roce 1929 napsal scénář k významnému německému dokumentárnímu snímku \"Lidé v neděli\" (\"Menschen am Sonntag\"; 1930). Jako scenárista spolupracoval také na snímcích \"Emil a detektivové\" (\"Emil und die Detektive\"; 1931) a kriminální komedii \"O čem ženy sní\" (\"Was Frauen träumen\"; 1933). Kvůli nástupu Adolfa Hitlera k moci přesídlil v roce 1934 nejprve do Francie, kde režijně debutoval filmem \"Postrach Paříže\" (\"Mauvaise graine\"; 1934), a zakrátko poté do USA, neboť pocházel z židovské rodiny. Jeho matka, babička a nevlastní otec byli zavražděni za 2. světové války v Osvětimi. V USA si nejprve získal jméno jako scenárista. Napsal scénáře k úspěšným filmům jako \"Osmá žena Modrovousova\" (\"Bluebeard's Eighth Wife\"; 1938), \"Ninočka\" (\"Ninotchka\"; 1939), \"Brána ke štěstí\" (\"Hold Back the Dawn\"; 1941) a jiné, často ve spolupráci s Charlesem Brackettem, s nímž pak spolupracoval 20 let. Od roku 1939 je pak datována jeho trvalá spolupráce pro hollywoodská studia firmy Paramount Pictures. Jako režisér se prosadil v roce 1943 s filmem \"Pět hrobů u Káhiry\" (\"Five Graves to Cairo\"; 1943), vyprávějícím o bojích Spojenců v severní Africe. V následujících letech vytvořil sérii psychologických snímků - \"Pojistka smrti\" (\"Double Indemnity\"; 1944) podle scénáře Raymonda Chandlera, studii muže, který propadl démonu alkoholu \"Ztracený víkend\" (\"The Lost Weekend\"; 1945) nebo příběh stárnoucí hvězdy němého filmu \"Sunset Blvd.\" (\"Sunset Blvd.\"; 1950).\n\n\n\n"}
{"id": "364003", "url": "https://cs.wikipedia.org/wiki?curid=364003", "title": "Noisy-le-Sec", "text": "Noisy-le-Sec\n\nNoisy-le-Sec je francouzské město ve východní části metropolitní oblasti Paříže v departmentu Seine-Saint-Denis, region Île-de-France.\n\nJméno města je odvozeno z latinského \"nucetum\" (místo, kde rostou ořechy). Druhá část názvu odkazuje na suchou půdu bez zdroje vody.\n\nSousední obce: Bondy, Bobigny, Romainville, Montreuil a Rosny-sous-Bois.\n\nMěstem prochází Canal de l'Ourcq.\n\n\"Počet obyvatel\"\nNoisy-le-Sec je dostupné linkou RER E, tramvají T1 a autobusy RATP číslo 102, 105, 143, 145, 147, 301, 322.\n\n\n"}
{"id": "364004", "url": "https://cs.wikipedia.org/wiki?curid=364004", "title": "Gary Cooper", "text": "Gary Cooper\n\nGary Cooper, rodným jménem Frank James Cooper (7. května 1901, Helena, Montana, USA - 13. května 1961, Beverly Hills, Los Angeles, USA), byl americký filmový herec, legendární filmový hrdina z mnoha westernových, válečných, dobrodružných i romantických filmů.\n\nPocházel z rodiny anglických přistěhovalců, jeho otec byl váženým soudcem. Jeho rodina byla poměrně zámožná, vlastnila rozsáhlý ranč. Gary se zde naučil mnoha praktickým dovednostem, které později velmi dobře uplatnil i ve filmu. Zejména se jednalo o zemědělské práce na farmě, jako bylo shánění dobytka, jízda na koni apod.\n\nGary začínal jakožto specializovaný filmový kaskadér, kdy nejprve natáčel různé nebezpečné scény s koňmi, zejména pády z koně, ale i pády koní, skoky s koňmi apod. Později začal zaskakovat v menších vedlejších a epizodních rolích. Od roku 1926 se datuje jeho kariéra filmového herce, první velkou hlavní roli dostal ve filmu \"Arizona Bound\" v roce 1927 u firmy Paramount Pictures. Od té chvíle jeho kariéra strmě stoupala až mezi největší herecké hvězdy amerického filmového průmyslu.\n\nZemřel krátce po svých 60. narozeninách na rakovinu prostaty.\n\n"}
{"id": "364008", "url": "https://cs.wikipedia.org/wiki?curid=364008", "title": "George Fergusson", "text": "George Fergusson\n\nGeorge Duncan Raukawa Fergusson (* 30. září 1955) byl britský vysoký komisař pro Nový Zéland a Samou, a guvernér Pitcairnových ostrovů. Do funkce nastoupil v dubnu 2006 a nahradil Richarda Fella. Ve funkci skončil v roce 2010 a vystřídala ho Victoria Treadellová \n\nJe synem Bernarda Fergussona, který byl novozélandským guvernérem v letech 1962-1967. Fergusson je ženatý a má tři dcery. Žije na Novém Zélandu.\n\n"}
{"id": "364011", "url": "https://cs.wikipedia.org/wiki?curid=364011", "title": "Neuilly-sur-Marne", "text": "Neuilly-sur-Marne\n\nNeuilly-sur-Marne [\"nöjjy syr marn\"] je francouzské město ve východní části metropolitní oblasti Paříže v departmentu Seine-Saint-Denis, region Île-de-France. Leží na pravém břehu řeky Marny a od středu Paříže je vzdáleno 15 kilometrů na východ.\n\nSousední obce: Villemomble, Gagny, Gournay-sur-Marne, Noisy-le-Grand a Neuilly-Plaisance.\n\nMěstem prochází národní silnice číslo 34.\n\nPrvní písemná zmínka o sídle pochází z roku 998 v listině krále Roberta II..\n\n\n\"Počet obyvatel\"\n\nNeuilly-sur-Marne je dostupné linkou RER A a autobusy RATP číslo 113, 114, 127, 203/214 a 303.\n\n"}
{"id": "364014", "url": "https://cs.wikipedia.org/wiki?curid=364014", "title": "Jan Seger", "text": "Jan Seger\n\nJan Seger (* 21. února 1938) je český akademik, bývalý děkan Fakulty informatiky a statistiky VŠE a bývalý rektor VŠE.\n\nPo absolvování VŠE v roce 1961 odešel jako programátor do praxe. Na VŠE se vrátil v roce 1963, začal pracovat na katedře statistiky, kde pracuje doposud. Po revoluci v roce 1989 se stává nejprve proděkanem pro pedagogiku na Fakultě statistiky a informatiky, později prorektorem pro pedagogiku na VŠE. V letech 1994–2000 působil na VŠE jako rektor. V letech 2006–2010 byl ve funkci děkana fakulty informatiky a statistiky.\n\nV odborné oblasti se zaměřoval především analýzou časových řad a konstrukcí krátkodobých extrapolačních prognóz.\n\n„Největší výzvou po všech těch letech pro mne bylo učit statistiku bez matematiky. Za to vám děkuji.“ (O oboru Arts management)\n\nDne 24. dubna 2014 získal jako druhý oceněný za dlouholetou pedagogickou a výzkumnou činnost Cenu předsedkyně ČSÚ.\n\n\n"}
{"id": "364015", "url": "https://cs.wikipedia.org/wiki?curid=364015", "title": "Hymna Republiky srbské", "text": "Hymna Republiky srbské\n\nOficiální hymnou Republiky srbské je píseň Moja Republika (česky: \"Moje Republika\"), jejímž autorem je Mladen Matović. Moja republika nahradila dne 16. července 2008 do té doby používanou srbskou hymnu Bože pravde, která byla Ústavním soudem Bosny a Hercegoviny prohlášena za neústavní.\n\n\n\n"}
{"id": "364016", "url": "https://cs.wikipedia.org/wiki?curid=364016", "title": "Saint-Ouen (Seine-Saint-Denis)", "text": "Saint-Ouen (Seine-Saint-Denis)\n\nSaint-Ouen je francouzské město v severní části metropolitní oblasti Paříže v departmentu Seine-Saint-Denis, region Île-de-France.\n\nOuen bylo jméno rouenského biskupa, který zde roku 686 zemřel a později byl prohlášen za svatého.\n\nSousední obce: Clichy, Saint-Denis, Asnières-sur-Seine, Paříž a Gennevilliers.\n\n\"Počet obyvatel\"\n\n\nSaint-Ouen je dostupné linkou RER C a linkou číslo 13 pařížského metra.\n\n\n"}
{"id": "364022", "url": "https://cs.wikipedia.org/wiki?curid=364022", "title": "Zapruderův film", "text": "Zapruderův film\n\nZapruderův film je 8 mm filmová páska zachycující atentát na Johna Fitzgeralda Kennedyho, který byl spáchán dne 22. listopadu 1963. Film o celkové délce 26,6 sekundy byl pořízen amatérským kameramanem Abrahamem Zapruderem. Zapruder si pro své natáčení vybral nejzápadnější vyvýšenou část plotu, který lemuje ulici Elm Street a pro případ závratě si k sobě přizval svoji kolegyni Marilyn Sitzmanovou. Zapruder natočil atentát kamerou \" Model 414 PD 8 mm Bell & Howell Zoomatic Director Series movie camera\" zakoupenou roku 1962, s použitím barevného filmu Kodak Kodachrome II. Tato sekvence, sestávající ze 486 snímků je všeobecně známá pod názvem Zapruderův film.\n\nKdyž se Zapruder po atentátu vracel do kanceláře, byl osloven reportérem deníku \"Dallas Morning News\", Harrym McCormickem, který vyslovil zájem získat zmíněný film co nejdříve. Film byl následně po uvědomění agentů tajné služby transportován k vyvolání do laboratoře televizní stanice \"WFAA\". Vzápětí se však ukázalo, že laboratoř WFAA−TV nemá dostatečné vybavení na vyvolání 8 mm filmu a byl tedy převezen do laboratoří společnosti Eastman Kodak v Dallasu, kde byl okamžitě vyvolán. V Kodaku ovšem neměli vybavení pro kopírování 8 mm filmů a kopírovaní tedy muselo být provedeno opět v jiné laboratoři. Již necelé dvě hodiny po spáchání atentátu bylo živě vysíláno interview se Zapruderem, ve kterém popsal svůj šokující zážitek.\n\nZapruder si ponechal originál a jednu kopii, zbylé dvě kopie předal agentovi tajné služby Sorrelsovi, který je okamžitě odeslal do centrály ve Washingtonu. Ve 23:00 (22. 11.) byl Zapruder kontaktován redaktorem magazínu \"Life\", který si s ním domluvil na následující ráno schůzku za účelem projednání případného odkoupení práv k filmu. Tu noc měl prý Zapruder děsivou noční můru, ve které se procházel po Times Square a zde uviděl nechutnou reklamu hlásající: \"„Chcete vidět jak explodovala prezidentova hlava?“\" Zapruder poznamenal, že i když chtěl za film získat nějaké peníze, rozhodně neměl v úmyslu „bez obalu“ zveřejnit vše, co natočil. 23. listopadu 1963 byl film prodán magazínu \"Life\". Bylo však striktně dohodnuto, že nebude zveřejňován snímek č. 313, který zachycuje fatální zásah Kennedyho hlavy.\n\n"}
{"id": "364028", "url": "https://cs.wikipedia.org/wiki?curid=364028", "title": "Čagoské ostrovy", "text": "Čagoské ostrovy\n\nČagoské ostrovy (ang. \"Chagos Archipelago\") jsou skupinou sedmi atolů a více než 60 dalších menších ostrovů. Leží asi 500 km jižně od Malediv a 1 600 km jihozápadně od Indie v Indickém oceáně, v polovině cesty mezi Afrikou a Indonésií. Největším ostrovem souostroví je Diego García, na kterém leží strategická britsko-americká vojenská základna.\n\nJsou dnes jedinou součástí Britského indickooceánskeho území, které je zámořským územím Spojeného království.\n\nPodle verdiktu Mezinárodního soudního dvora v Haagu z 25. února 2019 se Británie má co nejdříve vzdát území Čagoského souostroví, které neoprávněně a účelově oddělila ještě před vznikem Mauricijské republiky. Verdikt haagského soudu však není právně vymahatelný, může jen pomoci zvýšit tlak na britskou vládu.\nNa základě výše uvedeného rozsudku vyzvalo Valné shromáždění OSN rezolucí z 22. května 2019 Spojené království ke stažení \"koloniálních správy\" do 6 měsíců a předání souostroví Mauriciu.\n"}
{"id": "364030", "url": "https://cs.wikipedia.org/wiki?curid=364030", "title": "Nikolaj Gennadijevič Basov", "text": "Nikolaj Gennadijevič Basov\n\nNikolaj Genadijevič Basov (rusky Николай Геннадиевич Басов) (14. prosince 1922, Usmaň, Lipecká oblast – 1. července 2001, Moskva) byl sovětský fyzik. Za jeho fundamentální práci na poli kvantové elektroniky, která vedla k vývoji laseru a maseru, Basov obdržel Nobelovu cenu za fyziku v roce 1964 společně s Alexandrem Michajlovičem Prochorovem a Charlesem Hardem Townesem.\n\nN. G. Basov se narodil ve městečku Usmaň v Tambovské gubernii (nyní Lipecká oblast). Školu dokončil v roce 1941 ve Voroněži a později byl povolán do armády, v Kujbyševské vojenské zdravotní akademii prošel přípravou na funkci asistenta lékaře. Od roku 1943 sloužil v 1. ukrajinském frontu Rudé armády a účastnil se druhé světové války.\n\nPo válce Basov absolvoval Moskevský inženýrně – fyzikální institut (MIFI) v roce 1950. Poté měl profesorské místo na MIFI a pracoval v Fyzikálním institutu Lebeděva Akademie věd kde získal titul kandidáda věd (1953), a doktora věd (1956). Od založení v roce 1963 do své smrti stál v čele Laboratoře kvantové radiofyziky institutu, ve kterém byl navíc v letech 1973–1988 ředitelem. V roce 1962 byl zvolen členem-korespondentem, v roce 1966 řádným členem, v roce 1967 členem předsednictva (do 1990) Akademie věd SSSR (resp. od 1991 Ruské akademie věd), po roce 1990 byl poradcem předsednictva Akademie. Byl též čestným členem Mezinárodní akademie věd. \n\n\n\n"}
{"id": "364031", "url": "https://cs.wikipedia.org/wiki?curid=364031", "title": "Močenok", "text": "Močenok\n\nMočenok je obec na Slovensku v okrese Šaľa. Žije zde  obyvatel. Historici předpokládají, že staroslověnský název obce „Močenok“ je zkomolený pomaďarštěný název Mučeník.\n\nPrvní písemná zmínka o Močenku se nachází v Zoborské listině z roku 1113, uložené v Biskupském archivu v Nitře. Další z dávnych historických zmínek o obci pochází z 13. června 1623, když císař Ferdinand II. udělil obci právo vybírat mýto na tehdejším Zúgovském mostě.\n\nV roce 1951 byla obec přejmenována na Sládečkovce a v roce 1992 zpět na Močenok.\n\nV obci se od roku 1993 každoročně koná festival křesťanského divadla Gorazdův Močenok na počest biskupa Gorazda, který byl jedním z nejznámějších žáků věrozvěstů Konstantina a Metoděje.\n\n\n"}
{"id": "364033", "url": "https://cs.wikipedia.org/wiki?curid=364033", "title": "František Rábek", "text": "František Rábek\n\nFrantišek Rábek (* 17. února 1949, Sládečkovce (dnes Močenok)) je slovenský biskup, ordinář slovenského vojenského ordinariátu.\nBiskup František Rábek byl vysvěcen knězem 17. června 1972. Jako kaplan působil v Bošanech a Nitře, od roku 1979 působil jako správce poutního místa Nitra-Kalvárie. V letech 1989–1990 byl správcem farnosti v Čiernom u Čadce. Od února 1990 působil jako generální vikář nitranské diecéze. Dne 13. července 1991 jej papež Jan Pavel II. jmenoval pomocným biskupem nitranské diecéze a svěřil mu titulární sídlo Catrum. Vysvěcen byl 27. července 1991. Dne 20. ledna 2003 jej papež Jan Pavel II. jmenoval ordinářem slovenského vojenského katolického ordinariátu.\n"}
{"id": "364038", "url": "https://cs.wikipedia.org/wiki?curid=364038", "title": "Spárovací malta", "text": "Spárovací malta\n\nSpárovací malta (zkráceně spárovka) je speciální druh malty určený pro malé prostory. Někdy se jí také říká spárovací tmel. Spárovací malta je velice jemná a připomíná sádrovou kaši. Spárovka se vyznačuje vysokou odolností proti vodě při zatvrdnutí. Většinou se používá ke spárování, tedy vymazávání mezer mezi obkladačkami, či dlaždičkami. Dodává se v mnoha různých barvách, odstínech a také pro různě široké spáry. Nanáší se zešikma tvrdší gumovou destičkou tak, aby se hmota vtlačila a pronikla do spárů. Po mírném zaschnutí se spáry srovnají mokrou houbou. Následně se několikrát vlhčí smykem, aby došlo k dokonalému zaschnutí a estetický vzhled vyplněných spár nebyl narušen. Jiný postup je ten, že vyplněné spáry suchého obkladu se nechají zavadnout. Pak se použije ocelová tyčka např. o průměru 10 mm, na jejíž koncích jsou přivařeny ocelové kuličky z ložiska o průměru 10 mm a 16 mm. Zvolíme si vhodný průměr kuličky, přiložíme ji na spáru, přitlačíme a jedeme s ní po spárách svislých i vodorovných. Tím docílíme pěkně bombírovaného dna spáry. Pokud je obklad suchý, spárovačku je po zaschnutí možno setřít suchým hadrem. Nelze-li, setřeme ji za mokra, což je nutno vyzkoušet.\n\n\n"}
{"id": "364048", "url": "https://cs.wikipedia.org/wiki?curid=364048", "title": "Josef Karlík", "text": "Josef Karlík\n\nJosef Karlík (19. března 1928 Kroměříž – 30. října 2009 Brno) byl český herec a divadelní pedagog.\n\nZačínal již během svých středoškolských studií jako ochotník a recitátor, později vystupoval na scéně kroměřížského Hanáckého divadla.\nHerectví studoval na brněnské konzervatoři, po dvou letech se jeho ročník stal součástí JAMU. Po jejím absolvování (1950) nastoupil do prvního angažmá v Českém Těšíně (1950–1951), v roce 1952 ukončil vojenskou základní službu a působil jednu sezonu v tehdejším pražském Ústředním divadle československé armády (1952–1954). Od roku 1954 až do svého odchodu do důchodu (1992) byl stálým členem činoherního souboru Státního divadla v Brně.\n\nNa své mateřské scéně patřil k předním interpretům velkých rolí domácího i světového divadelního repertoáru, jeho zralé herectví bylo v roce 2010 oceněno udělením Ceny Thálie za celoživotní mistrovství v oboru činohra za rok 2009 in memoriam. Úspěšně spolupracoval s filmem, rozhlasem a televizí, od roku 2001 byl nositelem Ceny Františka Filipovského za celoživotní mistrovství v dabingu. Získal řadu dalších ocenění, mj. byl laureátem Státní ceny Klementa Gottwalda (1968), v roce 1982 mu byl udělen titul zasloužilý umělec.\n\nJako divadelní pedagog působil na brněnské Janáčkově akademii múzických umění, 27. dubna 1995 byl jmenován profesorem herecké tvorby. Trvalou oblibu mu zajistily televizní role samorostlého dědečka z rodinné komedie Marie Poledňákové \"Jak dostat tatínka do polepšovny\" (1978) a lidsky jímavá postava otce hlavního hrdiny ze seriálu \"Sanitka\" (1984).\n\nVedle filmového působení natáčel také rozhlasové hry. Vytvořil například roli Amery Lasterse v nahrávce detektivního příběhu Ernsta Halla \"Zvony smrti\" z roku 1967.\n\n\n\n"}
{"id": "364050", "url": "https://cs.wikipedia.org/wiki?curid=364050", "title": "Byron K. Lichtenberg", "text": "Byron K. Lichtenberg\n\nByron Kurt Lichtenberg (* 19. února 1948, Stoudsburg, Pasadena, USA) je bývalý americký astronaut. Jako specialista pro užitečné zatížení absolvoval dva lety do vesmíru, v roce 1983 se zúčastnil mise STS-9 a v roce 1992 letu STS-45.\n\nByron Lichtenberg absolvoval v roce 1969 Brown University v Providence ve státě Rhode Island, kde získal titul bakalář v oboru letecké inženýrství. V roce 1975 studoval strojní inženýrství na Massachusettském technologickém institutu, získal titul \"Master of Science\", na stejné univerzitě získal v roce 1979 titul Doktor věd (\"Doctor of Science\" – Sc.D.) v oboru biomedicínské inženýrství.\n\nDo týmu amerických astronautů se hlásil v roce 1977, ale nebyl vybrán. V roce 1978 byl přijat a získal kvalifikaci specialista pro užitečné zatížení pro laboratoř Spacelab. \n\nLichtenberg odstartoval ke svému prvnímu letu do vesmíru ve svých 35 letech. Raketoplán Columbia se vydal z Kennedyho vesmírného střediska na Floridě na desetidenní misi STS-9. Posádku tvořilo šest astronautů: velitel John Young, pilot Brewster Shaw, letoví specialisté Owen Garriott a Robert Parker a specialisté pro užitečné zatížení Byron Lichtenberg a Němec Ulf Merbold. V nákladovém prostoru raketoplánu byla umístěna evropská laboratoř Spacelab. Evropští a američtí vědci připravili pro posádku 70 vědeckých experimentů, které se týkaly astronomie, fyziky, pozorování Země, biologie a pokusů na materiálech. Raketoplán přistál s problémy na základně Edwards v Kalifornii.\n\nLichtenbergova druhá mise STS-45 se uskutečnila v březnu 1992 raketoplánem Atlantis. Sedmičlenná posádka ve složení velitel Charles Bolden, pilot Brian Duffy, Kathryn Sullivanová, David Leetsma, Michael Foale, Byron Lichtenberg a Dirk Frimout plně využívala k desítkám měření a experimentů atmosférickou laboratoř ATLAS-1 (\"Atmospheric Laboratory for Applications and Science\"). Astronauti pracovali na experimentech z oblasti chemie atmosféry, fyziky plazmatu, sluneční fyziky a astrofyziky. Mise byla zakončena přistáním na Kennedyho vesmírném středisku na Floridě.\n\n\nPři svých dvou letech strávil Lichtenberg na oběžné dráze 19 dní a byl v pořadí 130. člověkem ve vesmíru.\n"}
{"id": "364052", "url": "https://cs.wikipedia.org/wiki?curid=364052", "title": "Vrzounovití", "text": "Vrzounovití\n\nVrzounovití je čeleď brouků z nadčeledi Scarabaeoidea.\nTéměř všechny z 500 druhů jsou druhy tropickými, druhy nalézané v Severní Americe jsou pozoruhodné pro svou velikost, (20–43 mm), na hlavě mají jeden roh a jsou známí svým sociálním chováním, neobvyklým mezi brouky.\n\n\n\n"}
{"id": "364086", "url": "https://cs.wikipedia.org/wiki?curid=364086", "title": "Medard (jezero)", "text": "Medard (jezero)\n\nMedard je název pro nově vzniklé jezero po lomové lokalitě Medard – Libík. Jezero se nachází na severozápad od Sokolova, mezi Svatavou a Habartovem. Vznikl jako projekt rekultivace a revitalizace území postiženého těžbou uhlí bývalého lomu Medard a lomu Libík, které se postupem těžby spojily v jeden, později nazývaný Medard – Libík. Samotná těžba v této lokalitě byla ukončena 31. března 2000.\n\nV historii se na území lokality Medard – Libík nacházelo pět obcí či osad: Čistá u Svatavy, Dvory, Kolonie Hahnemannova, Kytlice, Lísková. Tato osídlení během povrchové těžby zanikla.\n\nRestrukturalizace českého hospodářství po roce 1990 vedla k poklesu podílu tuhých paliv ve struktuře konečné spotřeby energie. (Průvodní jev procesu je rovněž restrukturalizace a privatizace uhelného průmyslu.) Útlum byl zahájen, aniž by došlo k úplnému vydobytí ložiska. K předčasnému ukončení těžby rovněž přispěla vyhláška MŽP ČR č. 206/93, na jejímž základě byly odepsány zbývající uhelné zásoby sloje Josef pro nadměrný obsah síry.\n\nVeškerým rekultivačním a sanačním pracím předcházelo postupné odstranění veškeré důlní techniky (těžební stroje, koleje, rozvody elektřiny ad.)\n\nNapouštění jezera probíhalo od června 2008, kdy Sokolovská uhelná přestala čerpat důlní vody z retence Medard a ukončila hrubé technické rekultivace budoucího dna jezera. V této fázi se dokončovaly práce na úpravě terénu a probíhalo pozvolné zatápění důlními vodami, které prosakovaly ze svahů. Kvůli dosažení vhodné kvality a chemismu vod v budoucím jezeře se do budoucího jezera nějakou dobu čerpaly i důlní vody z lomu Jiří.\n\nV roce 2010 projekt přešel do fáze napouštění z řeky Ohře. Napouštěcí objekt byl postaven poblíž obce Citice v nejužším místě mezi řekou Ohří a budoucím jezerem u tzv. \"Antonínských mostů\". Součástí objektu je i napouštěcí koryto cca 2 km dlouhé. To má za úkol přivádět vodu do jezera a nenarušit při napouštění již upravené a stabilizované svahy jezera. I proto byla na konci napouštěcího koryta postavena uklidňovací nádrž. Samotné napouštění z řeky komplikovaly v průběhu roku 2010 zvýšené vodní stavy (povodně), zhoršená kvalita vod nebo sucha.\nSamotné napouštění započalo 4. června 2010. Kóty 400 m n. m. mělo být dle původních plánů dosaženo v letech 2012 až 2013 podle podmínek v řece Ohři. Od počátku roku až do října 2011 voda z Ohře kvůli malému průtoku nebo nízké kvalitě vody do jezera netekla. V této době jezero mělo rozlohu 229 hektarů a zbývalo napustit více než 20 výškových metrů. Na jaře 2014 pak zbývalo ještě 8 výškových metrů, takže předpoklad plného napuštění byl v roce 2015.\nZ důvodu nižšího průtoku Ohře došlo k úplnému napuštění jezera až v roce 2016.\n\nV rámci rekultivace je sponzorována z fondu 15 miliard výstavba severního obchvatu obce Sokolov, který zajistí kvalitní napojení vznikající rekreační oblasti. Další přístupové cesty budou od obce Svatava. Existuje projekt na vybudování zázemí pro sport kiteboarding.\n\nV rámci urbanistické studie byla zvážena možnost využití pro nejrůznější sportovní a rekreační aktivity jako například: krytý bazén, bikrosový areál, dráha pro bruslení na kolečkových bruslích, fotbalové hřiště, golfové hřiště, hotelový komplex, základna sportovního jachtingu, jezdecká základna, kempink, karavany, sruby, koupaliště, areál lanových sportů, letiště pro ultralehká letadla, motokrosový areál, potápěčská základna, pláže, softbalové hřiště, vodácké tábořiště, vysokoškolský areál, zábavní park.\n\nV dubnu 2018, ke stému výročí vzniku Československa, zasadilo nad břehem jezera sto rodin z celého kraje stromořadí nazvané „Alej přátelství“. Celkem bylo vysazeno sto dubů. Mezi lidmi, kteří zde zasadili svůj strom, byl i herec a moderátor Marek Eben.\nV anketě Alej roku, vyhlašované neziskovou organizací Arnika, se alej umístila na prvním místě za rok 2018.\n\nPoblíž obce Svatava se od roku 2012/2013 znovu vrátila těžební technika. Bylo zde třeba odtěžit odhadem 1,2 mil. tun uhlí na ploše asi 11 ha. Důvodem byla i stabilizace zdejších svahů aby nedošlo ke skluzům. Odhad prací byl na 3 roky a samotné napouštění jezera ani rekultivační práce nebyly přerušeny.\n\n\n"}
{"id": "364102", "url": "https://cs.wikipedia.org/wiki?curid=364102", "title": "Tina (zpěvačka)", "text": "Tina (zpěvačka)\n\n‌‌‌‌‍‍Tina (* 11. března 1984 Prešov), vlastním jménem Martina Csillaghová je slovenská zpěvačka, moderátorka s maďarskými kořeny pohybující se v oblasti reggae, hip-hop a R&B. Úspěšně spolupracuje zejména se slovenskými rappery, tj. s Rytmusem a Egem.\nPrvní debutové album vydala v roce 2004 s názvem \"„Tina“\" pod Millenium Records. Hudbu obstaral DJ Jazzy, dále zde hostovali DJ Wich, Vec a Čistychov. V témže roce též společně s Čistychovem vystoupila na koncertě De La Soul v pražské Malé sportovní hale v setu s Indy & Wichem a PSH. Tina se stala objevem roku na Grand Prix Radio 2004 a byla nominovaná ve dvou kategoriích na slovenské hudební ceny Aurel.\n\nO dva roky později vydává své druhé album pod značkou EMI s názvem \"„Chillin“\". Toto album bylo vyprodukováno také ve spolupráci s Čistychovem. V rámci svého druhého alba také zazněl zatím její nejúspěšnější song \"„Viem, že povieš áno“\".\n\nV roce 2009 spatřila světlo světa její již v pořadí třetí deska s názvem „\"Veci sa Menia\"“. Poslední desku \"„S.E.X.Y.“\" vydala v roce 2011.\n\nOd roku 2014 je vdaná za slovenského rapera Separa.\n\nV únoru 2012 získala na Slovensku titul Zlatý slavík v kategorii „Zpěvačka roku“.\n\n\nSlovenskému fotbalistovi Richardu Lásikovi porodila v roce 2013 syna Leonarda (Lea).\n\n"}
{"id": "364106", "url": "https://cs.wikipedia.org/wiki?curid=364106", "title": "Schachten", "text": "Schachten\n\nSchachten je pojmenování pro horské louky vyskytující se v národním parku Bavorský les.\n\nJde o bývalé horské pastviny, ilegálně vykácené za účelem získání místa pro pastvu dobytka. Přitom byly v terénu ponechány jednotlivé stromy jako opěrné body. Tak se uprostřed hustého lesa ve vysokých drsných polohách objevily malé vymýcené ostrůvky ideální právě pro chov zvěře.\n\nPo desetiletí však již lada tuto funkci neplní. V Bavorském lese je považují za kulturní památku, na Šumavě téměř vymizela a zůstala jen v některých názvech, např. obec Borová Lada.\nNa německé straně pohoří se stala místy vyhledávanými lesní zvěří i turisty, kteří absolvují dosti dlouhé přístupové cesty, aby mohli spatřit svažité travnaté plochy plné bizarně tvarovaných stromů i keřů, odkud se naskýtají i nádherné výhledy.\n\nLada se nacházejí přímo v nejpřísněji chráněné zóně Národního parku Bavorský les, mezi hlavním hřebenem Roklanu a Falkensteinu, ve výšce kolem 1100 m. Nejbližšími obcemi jsou Buchenau a Zwieslerwaldhaus, přístupové cesty však měří přibližně 10 km.\n\n\n"}
{"id": "364108", "url": "https://cs.wikipedia.org/wiki?curid=364108", "title": "Latin pop", "text": "Latin pop\n\nLatin pop (ve španělštině \"pop latino\") je druh populární hudby z Latinské Ameriky, Španělska, Portugalska a od hispánských amerických umělců, který zpívají ve španělštině. Ostatní evropští zpěváci, kteří pocházejí ze zemí, kde se nemluví španělsky, zejména v Itálii, jsou někdy též považováni za představitele latin popu.\n\nLatin pop se většinou vyznačuje vybroušenou produkcí, nevtíravými latinskými rytmy a instrumentací. Latin pop sa poprvé dostal do světového povědomí prostřednictvím vokalistů Ritchieho Valensa v padesátých letech 20. století. V pozdějším desetiletí zpěvák sentimentálních písní Julio Iglesias, všestranně nadaná Gloria Estefan a mezi teenagery oblíbená skupina Menudo dostali tento styl do popředí. Nedávno Juanes, Ricky Martin, Shakira, Selena, Luis Miguel, Jennifer Lopez, Thalía, Enrique Iglesias, Chayanne, Paulina Rubio, Ivete Sangalo, Natalia Oreiro, Dulce María. A popové skupiny RBD a Menudo, které prodávají latin pop na celém světě v milionových nákladech.\n\nExistují dvě hlavní varianty tohoto hudebního žánru. První je skutečný pop zpívaný ve španělštině, ve spanglish (španělská angličtina) nebo v portugalštině. Druhý míchá pop s různými variantami latinsko-amerických nebo iberských rytmů jako salsa, samba, cumbia, norteña, merengue, banda, tex-mex, flamenco, tango, reggaeton, Rock en Español, vallenato a reggae. Latin/o pop často obsahuje též hip-hopové části.\n\nHodně světových zpěváků má ve svém repertoáru několik latino hitů, aniž by sami byli hispánského původu. Například Madonnina píseň „La Isla Bonita“, píseň „Spice up Your Life“ od Spice Girls, píseň „I Wanna“ Lotyšky Marie N (též známé pod jménem Marija Naumova, která vyhrála cenu Eurovize v roce 2002), „Mi Chico Latino“ zpěvačky Geri Halliwell nebo skladba „Dov'è L'Amore“ zpěvačky Cher.\n\nNěkteří umělci zahrnují latino remixy do svých vlastních singlů, které potom též můžou být klasifikované jako latin pop. Tyto skladby bývají často namixované DJi s hispánským původem. Mezi ně patří David Morales, Junior Vazquez či Pablo Flores a další. Někteří zpěváci, kteří vydali takovéto remixy jsou, kromě již zmíněných, například Mariah Carey, Britney Spears, Whitney Houston, Will Smith, Alexia, Jamiroquai, Jennifer Paige.\n\nZa hlavní textaře latin popu jsou považováni Richard Daniel Roman, Estefano a Shakira.\n"}
{"id": "364111", "url": "https://cs.wikipedia.org/wiki?curid=364111", "title": "Výsypka", "text": "Výsypka\n\nVýsypka nebo také halda (z něm. \"die Halde\"), příp. odval či kypa, je velká hromada více méně sypkého materiálu (hlušiny), který vzniká jako odpad při těžbě různých nerostných surovin (uhlí, uran, kaolin, bentonit) nebo při průmyslové výrobě (zejména hutnictví). Je to tedy antropogenní krajinný útvar, tj. útvar vytvořený člověkem, obsahující nadložní a podzemní vrstvy, vytěžené v lomech a hlubinných dolech. Slouží k dočasnému nebo trvalému uložení těchto vytěžených skrývkových hmot.\n\nVýsypka neobsahuje těžené materiály v dostatečné koncentraci, přesto může obsahovat stopy látek nebezpečných, například radioaktivních. Materiál výsypky pochází z hlubších vrstev a jen pozvolna se na něm může uchytit vegetace, a to jen jistého typu. Naopak u výsypek nezpevněných vegetací hrozí sesuvy půdy; sesuv výsypky v Aberfanu ve Walesu roku 1966 si vyžádal 144 obětí, většinou školních dětí. Jiné nebezpečí, zejména u výsypek uhelných dolů, představuje podzemní hoření zbytků uhlí, které se obvykle nedá hasit a může trvat několik let.\n\nV mnoha zemích proto zákon nařizuje těžebním společnostem, že musí výsypky rekultivovat. Výsypky tvoří významné krajinné dominanty o mocnosti až kolem 100 m a výrazně dokáží změnit ráz okolí. Například v Belgii se rekultivované výsypky využívají jako lyžařské svahy, terénem vedou cyklostezky a podobně. Na jižních svazích se zakládají vinice (v Česku např. u Litvínova) nebo sady. Někdy se změnou technologie stane materiál výsypky znovu ekonomicky zajímavým a začne se zpracovávat.\n\nOd výsypek, jež mají více méně homogenní složení, je třeba odlišovat skládky, vzniklé skladováním různorodých, často organických nebo chemicky aktivních odpadů. U těch je třeba zvláštních opatření kvůli nebezpečí kontaminace podzemní vody a podobně. Podobným případem jsou odkaliště.\n\nVýsypky se dělí podle umístění na:\n\nTakto nově vzniklé lokality výsypek po rekultivačních a revitalizačních úpravách jsou jako ideální pro realizace nejrůznějších staveb a areálů s mnoha využitími. Konkrétními procesy, které navrací krajině původní vzhled a funkci, jsou rekultivace. Stavby lze realizovat až s časovým odstupem řady let, kdy nasypaný materiál slehne.\n\nMůže jít třeba o rekreační centra. Příkladem je jezero Most, kde vzniká jezero s malým přístavem a rekreační zónou pro přilehlé město. Kolem se chytá bruslařská dráha a cyklostezka nebo také zázemí pro podnikatelskou činnost a procházky po lesnických rekultivacích a nových parcích.\n\nMnoho výsypek je naopak navráceno zpět přírodě a ponecháno přirozenému vývoji sukcesních společenstev rostlin a osídlení novými živočichy – vzniká zde tzv. nová divočina. Typickým příkladem je Kopistská výsypka.\n\nSokolovsko:\n\nMostecko\n\nTeplicko\n\n\n\n\n"}
{"id": "364113", "url": "https://cs.wikipedia.org/wiki?curid=364113", "title": "Obléhání Keraku", "text": "Obléhání Keraku\n\nObléhání Keraku se odehrálo v listopadu 1183. Zajordánský vládce Renaud de Châtillon předtím napadl arabské území s cílem dobýt nejsvatější místo muslimů – Mekku. Saladin na to odpověděl obležením jeho hradu, a to v době, kdy zde probíhala svatba Renaudova nevlastního syna Onfroye s jeruzalémskou princeznou Isabelou. Nakonec ale Keraku přitáhla na pomoc jeruzalémská armáda a Saladin byl donucen ustoupit.\n\nKerak byl sídelním městem Renauda de Châtillon, pána Zajordánska. Kerackou pevnost \"Krak de Moab\" či \"Le Pierre du Desert\" postavil roku 1142 za vlády krále Fulka z Anjou Payen le Bouteiller, pán Kraku de Montréal. Hrad se nachází 124 kilometrů jižně od Ammánu. Za Renaudovy vlády v Keraku panovalo mezi křesťany a muslimy několik příměří, Renaud však často bez ohledu na mír napadal muslimská území a arabské karavany táhnoucí Zajordánskem. Nejvýraznějším a nejodvážnějším činem podnikavého Renauda byl v roce 1182 vstup jeho pirátské flotily do Rudého moře, přepad lodí s poutníky do Mekky a útok na Medínu. Egyptský sultán Saladin mu za tento čin přísahal pomstu. Již příštího roku muslimské síly vstoupily na území Zajordánského panství.\n\nNa hradu Krak de Moab zatím probíhala svatba Renaudova nevlastníh syna Onfroye IV. a jeruzalémské princezny Isabely. Šlo o čistě politický svazek, v němž Renaud sledoval sblížení palestinské šlechty s aristokraty, kteří do Palestiny přišli z Evropy. Onfroyovi bylo sedmnáct a Isabele teprve jedenáct let. Saladinova invaze křižáky zastihla nepřipravené; svatební hosté již neměli čas odjet a sám Renaud se se svou gardou dostal do hradu na poslední chvíli.\n\nMuslimové v minulosti napadli Kerak již několikrát, ale tentokrát se jim téměř podařilo prolomit obranu. Saladin dal rozvinout devět katapultů, které bombardovaly zdi a obyvatele uvnitř hradeb. Jak svatba pokračovala, nechala Renaudova manželka Stefanie Saladinovi do ležení poslat mísy ze svatebních stolů. Saladin se na oplátku nechal dotázat, v které části pevnosti dlí novomaželé a tato místa zakázal svým obléhacím technikům ostřelovat. Obléhání však pokračovalo. Několika Renaudovým poslům se podařilo z Keraku proniknout a podat zprávu o obležení v Jeruzalémě králi Balduinovi IV.\n\nKrál Balduin okamžitě shromáždil svou armádu a osobně s ní vytáhl Keraku na pomoc. Vojsku však prakticky velel královský regent hrabě Raimond z Tripolisu. Ačkoliv Balduin IV. již od dětství trpěl malomocenstvím, rozhodnutí zmařit Saladinův útok bylo takové, že se rozhodl jít s vojskem, i když musel být nesen na nosítkách. Jeruzalémské vojsko ke Keraku dorazilo, když Saladin stále čelil silnému hradebnímu opevnění. Saladin nakonec zvolil ústup, věděl že zůstat v sevření mezi jeruzalémskou armádou a pevností je takticky nevýhodná pozice. Křižáci dosáhli taktického vítězství.\n\nNapřesrok Saladin svůj pokus o dobytí Keraku zopakoval, ale ani roku 1184 ničeho nedosáhl. Poté, co se mu podařilo roku 1187 zcela zničit křižáckou armádu v bitvě u Hattínu, oblehl i Kerak, který se dokázal bránit dva roky a padl až roku 1189.\n\n"}
{"id": "364115", "url": "https://cs.wikipedia.org/wiki?curid=364115", "title": "Andrlův chlum", "text": "Andrlův chlum\n\nAndrlův chlum (559 m n. m.) je vrch v okrese Ústí nad Orlicí v Pardubickém kraji. Leží asi 2 km jihozápadně od města Ústí nad Orlicí, vrcholem na katastrálním území obce Řetová a severními svahy na území městské části Kerhartice.\n\nJe to vrcholový hřbítek výrazné úzké hřbetové kuesty (s čelem na SSV a S) potštejnské antiklinály (místo vyklenutí) z vápnitých až slínitých pískovců (vrchol) a z písčitých slínovců až prachovců středního až svrchního turonu. Z větší části je vrch zalesněný smrkovými porosty.\n\nGeomorfologicky vrch náleží do celku Svitavská pahorkatina, podcelku Českotřebovská vrchovina, okrsku Kozlovský hřbet a podokrsku Řetovský hřbet.\n\nNa vrcholu Andrlova chlumu stojí železná rozhledna Stříbrná krasavice, vysoká 50 metrů, s vyhlídkovou plošinou ve výšce 35 metrů. Za pěkného počasí je z rozhledny vidět Králický Sněžník, Orlické hory, Krkonoše a Českomoravská vrchovina. Pod \"Stříbrnou krasavicí\" je chata \"Hvězda\", ve které je stylová restaurace. Z její střechy vysílá od začátku roku 2019 regionální Rádio Orlicko. Místo má svoji turistickou známku (číslo 348).\n\nDalší místní turistické atraktivity jsou \"Řehořův důl\", \"Vlčí důl\", kříž \"U zabitého\" ze 17. století, opravená barokní křížová cesta (barokní kaple).\n\nV roce 1905 zde byla za podpory široké veřejnosti podle plánů stavitele Hernycha postavena ústeckým okrašlovacím spolkem třicetimetrová dřevěná věž. V roce 1918 však shořela. Obnovy se ujal ústecký odbor klubu turistů. Kromě rozhledny zde však plánoval i turistickou chatu. Shánění finančních prostředků však nebylo lehké. V roce 1925 sem pardubický 1. železniční pluk na krátký čas postavil cvičnou nákladní lanovou dráhu z Kerhartic. Chata byla pro veřejnost otevřena v roce 1940 spolu s provizorní dřevěnou věží, která byla však vzhledem k havarijnímu stavu demontována v 60. letech 20. století. Teprve až v roce 1994 dokázalo \"Sdružení Andrlův chlum\" sladit zájmy všech zúčastněných a nechalo zde postavit víceúčelovou komunikační kovovou věž. Veřejnosti je rozhledna přístupná od roku 1996.\n\nV regionu se nachází ještě další dvě rozhledny stejného typu konstrukce i názvu „Chlum“. Jde o Chlum u Hradce Králové a Hořický chlum. Hradecká je nejvyšší - je vysoká 55,6 m a hořická se svými 41,5 m je nejnižší. Ve všech případech se jedná o základnové stanice postavené Eurotelem, nyní využívané O2 Czech Republic a v rámci sdílení sítě i T-Mobile Czech Republic.  Tato rozhledna společně s Chlumem u Hradce Králové slouží také jako televizní vysílač Multiplexu 4 DVB-T, obě vysílají na kanále 45.\n"}
{"id": "364116", "url": "https://cs.wikipedia.org/wiki?curid=364116", "title": "Anafylaktický šok", "text": "Anafylaktický šok\n\nAnafylaktický šok je závažnou, rychle nastupující alergickou reakcí, která může způsobit i smrt. Typicky se projevuje řadou symptomů, mezi něž patří svědivá vyrážka, dušení a nízký krevní tlak. K běžným příčinám patří bodnutí či štípnutí hmyzem nebo požití některých potravin a léků.\n\nAnafylaktický šok je způsoben uvolněním histaminu a dalších mediátorů z bílých krvinek většinou jako reakce na alergen. Prvním nezbytným krokem je nitrosvalové podání adrenalinu, jež je doprovázeno dalšími pomocnými opatřeními. V celosvětovém měřítku se anafylaktický šok projeví u přibližně 0,05–2 % lidí.\n\nVýraz „afylaxe“ poprvé použil Charles Richet v roce 1902, později však výraz změnil na „anafylaxe“ z důvodu lepší výslovnosti. Za jeho práci o anafylaxi mu byla v roce 1913 udělena Nobelova cena za fyziologii a lékařství. Samotný jev je však popisován již od starověku. Výraz pochází z řečtiny, ze slov ἀνά ana, \"proti\", a φύλαξις fylaxe, \"ochrana\".\n\nAnafylaktický šok se projevuje mnoha příznaky trvajícími po dobu několika minut až hodin; začíná od 5 do 30 minut po nitrožilní aplikaci a do 2 hodin po pozření potravin. Mezi nejčastěji zasažené oblasti patří kůže (80–90 %), dýchací soustava (70 %), trávicí soustava (30–45 %), srdce a cévní soustava (10–45 %) a centrální nervová soustava (10–15 %); obvykle jsou postiženy dvě a více oblastí.. Život ohrožující je především dušení a pokles krevního tlaku.\n\nMezi typické symptomy patří kopřivka postihující celé tělo, svědění a zčervenání či otok rtů. Tyto symptomy mohou u pacientů trpících otokem nebo angioedémem vyvolat spíše pocit pálení kůže než svědění. K otoku jazyka či hrdla dochází přibližně ve 20 % případů. V dalších případech se může objevit rýma a otok spojivek. Rovněž může dojít ke zmodrání kůže v důsledku nedostatku kyslíku.\n\nVlivem změny průsvitu dýchacích cest dochází ke zhoršení dýchání, sípání či stridoru. Sípání je obvykle zapříčiněno křečemi průduškových svalů, zatímco stridor souvisí s ucpáním horních cest dýchacích v důsledku otoku. Pacient může také trpět chrapotem, bolestivým polykáním či kašlem.\n\nPři anafylaktickém šoku dochází k roztažení většiny cév, úniku tekutiny do tkání a tím k poklesu krevního tlaku. Zatímco ke zvýšení tepové frekvence běžněji dochází v důsledku nízkého krevního tlaku, u 10 % případů je popisován Bezold-Jarischův reflex, kdy je také zpomalení srdeční frekvence dáváno do souvislosti s nízkým krevním tlakem. Pokles krevního tlaku nebo šok (buď distributivní nebo kardiogenní) může způsobit pocit závrati nebo ztrátu vědomí. Ojediněle může být velmi nízký krevní tlak jediným příznakem anafylaktického šoku.\n\nNásledkem anafylaktického šoku může docházet ke spasmu koronární tepny s následným infarktem myokardu, k arytmii či zástavě srdce. U osob s onemocněním srdce je riziko srdeční zástavy vlivem anafylaktického šoku vyšší. Koronární spasmus souvisí s přítomností buněk uvolňujících histamin v srdci. \n\nSymptomy postihující zažívací a trávicí trakt mohou zahrnovat křečovitou bolest břicha, průjem a zvracení. Může docházet ke zmatenosti, ztrátě kontroly močového měchýře nebo k bolestem v pánevní oblasti podobným děložním křečím. Rozšíření cév mozku může vést k bolestem hlavy. Rovněž jsou popisovány pocity úzkosti nebo „blížící se zkázy“.\n\nK anafylaktickému šoku může dojít v reakci na téměř jakoukoli cizí látku. Mezi běžné spouštěcí faktory patří jed při bodnutí či štípnutí hmyzem, potraviny a léky. Potraviny jsou nejběžnějším spouštěcím faktorem u dětí a mladých dospělých osob, zatímco léky a bodnutí či štípnutí hmyzem jsou častější u starších dospělých. Mezi méně běžné příčiny patří fyzické faktory, biologické činitele (například sperma), latex, hormonální změny, přísady do potravin (například glutamát sodný), potravinářská barviva a místně aplikované léky. Fyzické faktory, jako například cvičení (cvičením vyvolaný anafylaktický šok) nebo teplota (horko či chlad), mohou rovněž působit jako spouštěcí faktory prostřednictvím přímého účinku na mastocyty. Případy anafylaxe vyvolané cvičením jsou často spojovány s požitím určitých potravin. U 32–50 % případů zůstává příčina neznámá; v takovém případě hovoříme o „idiopatické anafylaxi“.\n\nAnafylaktický šok může být spuštěn mnoha potravinami a může k němu dojít i při první konzumaci těchto potravin. Potraviny, které jsou běžnými spouštěcími faktory, se různí v závislosti na geografické poloze. V západních kulturách je převažující příčinou anafylaktického šoku požití burských oříšků, pšenice, ořechů, korýšů a měkkýšů, ryb, mléka a vajec či vystavení těmto potravinám. Sezam je běžným spouštěcím faktorem na Středním východě, zatímco rýže a cizrna jsou častou příčinou anafylaktického šoku v Asii. Závažné případy obvykle nastávají v důsledku požití alergenu, u některých osob je ale prudká reakce vyvolána i pouhým kontaktem. Děti se mohou alergie v průběhu vývoje zbavit. 80 % dětí s anafylaktickou reakcí na mléko či vejce a 20 % dětí s prodělaným anafylaktickým šokem v důsledku požití burských oříšků je do 16 let věku schopno tyto potraviny tolerovat.\n\nAnafylaktický šok může potenciálně způsobit každý lék. Mezi nejběžnější patří beta-laktamová antibiotika (například penicilin), aspirin a NSAID. \n\nAnafylaktická reakce na ostatní antibiotika je méně častá a reakce na NSAID závisí na typu činitele, což znamená, že pokud je osoba alergická na jeden typ léku NSAID, jiný typ obvykle toleruje. Mezi další relativně běžné příčiny patří chemoterapie, vakcíny, protaminy a bylinné přípravky. Některé léky (mimo jiné vankomycin, morfin, RTG kontrastní látky) způsobují anafylaktický šok přímo spuštěním degranulace mastocytů.\n\nBěhem anestézie jsou nejběžnějšími příčinami anafylaxe periferní myorelaxancia, antibiotika a latex.\n\nČetnost reakce na látku závisí částečně na četnosti jejího užití a částečně na jejích vnitřních charakteristikách. Anafylaktická reakce na peniciliny nebo cefalosporiny se objevuje pouze po jejich navázání na proteiny v těle, přičemž některé látky se vážou snadněji než jiné. Anafylaktická reakce na penicilin se projevuje v jednom ze 2 000 až 10 000 případů léčby, přičemž ke smrti dochází u méně než jednoho z 50 000 případů. Anafylaktická reakce na aspirin a NSAID se objevuje přibližně u jedné osoby z 50 000. Pokud je u osoby zaznamenána anafylaktická reakce na peniciliny, riziko reakce na cefalosporiny je vyšší, stále však menší než 1 : 1 000. V minulosti užívané RTG kontrastní látky vyvolávaly reakci v 1 % případů, zatímco novější látky s nižší osmolaritou způsobují reakci pouze v 0,04 % případů.\n\nU citlivých osob může anafylaktický šok vyvolat i jed bodavého a kousavého hmyzu, jako jsou například blanokřídlí (včely a vosy) nebo příslušníci podčeledi Triatominae (ploštice zákeřnice). Předchozí reakce v rozsahu závažnějším než jen místní reakce v okolí bodnutí jsou pro příští anafylaktický šok rizikovým faktorem; u poloviny úmrtí však k žádné předchozí rozsáhlejší reakci nedošlo.\n\nU osob s atopickými onemocněními, jako je například astma, ekzém nebo alergická rýma, existuje vysoké riziko anafylaktického šoku z potravin, latexu a RTG kontrastních látek, ne však z nitrožilně aplikovaných léků nebo bodnutí hmyzem. Jistá studie prokázala, že 60 % dětí v minulosti trpělo atopickými onemocněními a že více než 90 % dětí, které zemřely na anafylaktický šok, mělo astma. Vyšší riziko je prokázáno u osob s mastocytózou či u osob s vyšším socioekonomickým postavením. Čím delší je doba od posledního vystavení rizikové látce, tím je riziko nižší.\n\nAnafylaktický šok je prudkou alergickou reakcí s rychlým nástupem postihující řadu orgánových soustav lidského těla. Dochází k němu v důsledku uvolnění mediátorů zánětu a cytokinů z mastocytů a bazofilů, typicky v důsledku imunologické reakce.\n\nV rámci této imunitní reakce se imunoglobulin E (IgE) váže na antigen (cizí látka, která vyvolává alergickou reakci). Na antigen navázaný IgE poté aktivuje receptory FcεRI mastocytů a bazofilů. To vede k uvolnění mediátorů zánětu, jako je například histamin. Tyto mediátory následně zvyšují kontrakce hladkého svalstva průdušek, spustí vazodilataci, zvýší únik tekutin z cév a způsobí stlačení srdečního svalu. Existuje rovněž imunologický mechanismus, který není založen na IgE, není však známo, zda se projevuje i u lidí.\n\nAnafylaktický šok může mít i neimunologické mechanismy – související s látkami, které přímo způsobují degranulaci mastocytů a bazofilů. Mezi takové činitele patří například kontrastní látky, opioidy, teplota (horko či chlad) a vibrace.\n\nAnafylaktický šok se liší od těžké alergické reakce selháním dechu (dušení) a/nebo oběhu (nízký krevní tlak). Pokud se v rámci minut/hodin po vystavení alergenu projeví kterýkoliv z následujících příznaků, hrozí rozvinutí anafylaktického šoku:\n\nTyto život ohrožující příznaky mohou být doprovázeny běžnými, nepříliš závažnými projevy alergie – kožní a slizniční vyrážky a/nebo trávicí příznaky (bolest břicha, zvracení, průjem).\n\nPro diagnostikování anafylaktického šoku v důsledku štípnutí hmyzem nebo požití léků mohou být užitečné krevní testy na tryptázu nebo histamin (uvolňovaný z mastocytů). Tyto testy však mají pouze omezené využití; je-li příčinou šoku požití potravin nebo má-li osoba normální krevní tlak, diagnózu nemohou určit přesně.\n\nExistují tři hlavní klasifikace anafylaktického šoku. Anafylaktický šok je spojován se systémovou vazodilatací, jež má za následek nízký krevní tlak; ten je a priori o 30 % nižší než běžný krevní tlak pacienta nebo se pohybuje pod standardní hodnotou. Bifázická anafylaxe je recidiva symptomů do 1–72 hodin bez dalšího vystavení organismu alergenu. Údaje o četnosti se liší, některé studie uvádějí bifázickou anafylaxi až ve 20 % případů. K recidivě obvykle dochází do 8 hodin. Léčba probíhá stejným způsobem jako u anafylaktického šoku. Pseudoanafylaktická reakce nebo anafylaktoidní reakce jsou typem anafylaxe, který nesouvisí s alergickou reakcí, nýbrž s přímou degranulací mastocytů. Pojmem v současné době používaným Světovou alergologickou organizací je anafylaxe vyvolaná neimunologickým mechanismem (\"non-immune anaphylaxis\"), přičemž platí doporučení starou terminologii nadále nepoužívat.\n\nAlergologické testy mohou pomoci při určování spouštěcích faktorů. Intrademální kožní testyči epikutánní kožní testy jsou k dispozici pro některé potraviny a jedy. Krevní testy zaměřené na konkrétní IgE mohou být užitečné při potvrzování alergií na mléko, vejce, burské oříšky, ořechy a ryby. Kožní testy je možno využít i pro potvrzení alergie na penicilin, nikoli však na ostatní léky. Neimunologické formy anafylaxe mohou být určeny pouze na základě anamnézy nebo vystavení dotyčnému alergenu, ne však kožními či krevními testy.\n\nV některých případech může být obtížné odlišit anafylaktický šok od astmatu, synkopy a záchvatů paniky. U astmatu se však obvykle neprojevuje svědění nebo gastrointestinální symptomy, pro synkopu je charakteristická spíše bledost než vyrážka a u záchvatu paniky sice dochází ke zčervenání, nikoli však ke kopřivce. Mezi další podobně se projevující stavy patří otrava rybím masem a parazitární onemocnění hlístem Anisakis simplex.\n\nU osoby, která zemřela na následky anafylaktického šoku, může pitva ukázat „prázdné srdce“, což lze přičítat sníženému žilnímu návratu následkem vazodilatace a redistribuci intravaskulárního objemu z centrální do periferní komory. Dalšími příznaky jsou otok hrtanu, eozinofilie plic, srdce a tkání a hypoperfuze myokardu. Laboratorní nálezy mohou odhalit zvýšenou hladinu séra tryptázy a celkově zvýšenou hladinu séra IgE.\n\nLidem ohroženým anafylaxí se doporučuje vyhýbat se spouštěcím faktorům anafylaktického šoku. V případech, kdy to možné není, může být vhodnou volbou desenzibilizace. Imunoterapie využívající jedu blanokřídlých je u 80–90 % dospělých a u 98 % dětí účinná jako desenzibilizace proti alergiím na včely, vosy, sršně, vosy útočné a tzv. ohnivé mravence. Orální imunoterapie může být účinná při desenzibilizaci některých lidí na určité potraviny obsahující mléko, vejce, ořechy a burské oříšky; běžně se při ní ale vyskytují nežádoucí účinky. Desenzibilizace je rovněž možná u mnoha léků, většině lidí se však doporučuje, aby se dotyčné látce jednoduše vyhýbali. V případech alergické reakce na latex může být důležité vyhýbat se zkříženě reaktivním potravinám, jako jsou (mimo jiné) avokádo, banány a brambory.\n\nOsobám náchylným k anafylaktickému šoku se doporučuje mít připravený „alergický akční plán“; rodiče by rovněž měli informovat školu o alergii svého dítěte a o tom, jak v případě anafylaktického šoku postupovat. Akční plán obvykle zahrnuje použití autoinjektoru s adrenalinem (viz obrázek níže), doporučení nosit identifikační náramek se zdravotními informacemi a rady o tom, jak se vyhýbat spouštěcím faktorům. Imunoterapie je dostupná pro určité typy spouštěcích faktorů s cílem zabránit budoucím příhodám anafylaxe. Víceletá subkutánní desenzibilizace je účinná proti bodavému hmyzu, zatímco orální desenzibilizace funguje u mnoha druhů potravin.\n\nAnafylaktický šok je náhlá příhoda, která může vyžadovat resuscitační opatření, jako například udržení průchodnosti dýchacích cest, dodatečný přísun kyslíku, vysoký objem nitrožilních tekutin a bedlivé pozorování pacienta. Podání adrenalinu je možné společně s antihistaminiky a steroidy často používanými jako doplňkové léčebné látky. Nemocným se po návratu k normálu doporučuje zůstat v nemocnici na pozorování po dobu 2 až 24 hodin kvůli obavám z možné bifázické anafylaxe.\n\nAdrenalin (\"též\" epinefrin) je základním prostředkem léčby anafylaktického šoku bez absolutní kontraindikace jeho použití. Při důvodném podezření na anafylaktický šok se doporučuje aplikovat roztok adrenalinu nitrosvalově do boku stehna. Pokud je reakce nedostatečná, je možné aplikaci injekcí opakovat každých 5 až 15 minut. Druhá dávka je potřeba v 16 až 35 % případů, více než dvě dávky jsou nutné jen ojediněle. Intramuskulární způsob aplikace je preferován před subkutánním podáním, protože u toho může dojít k opožděnému vstřebávání. Méně závažné nežádoucí účinky adrenalinu zahrnují třes, úzkost, bolesti hlavy a palpitace.\n\nOsoby užívající beta-blokátory mohou být vůči účinkům adrenalinu odolné. Pokud je v takové situaci adrenalin neúčinný, lze nitrosvalově či nitrožilně podat glukagon, jehož akční mechanismus je na beta-blokátorech nezávislý.\n\nV nezbytném případě je možné podat adrenalin rovněž nitrožilně ve formě zředěného roztoku. Nitrožilní adrenalin má vyšší riziko s arytmií a zřídka i infarktu myokardu. Autoinjekční adrenalinové pero se používá k aplikaci léku obvykle ve dvou odlišných provedeních – (1) dávka pro dospělé či děti vážící více než 25 kg a (2) nižší dávka pro děti vážící od 10 do 25 kg.\n\nAčkoli jsou antihistaminika (H1 a H2) běžně používána a teoreticky považována za účinná, toto tvrzení není dostatečně podpořeno důkazy. Cochranova databáze v hodnocení z roku 2007 nenalezla žádné kvalitní studie, na jejichž základě by bylo možné vyslovit doporučení jejich použití v případech anafylaxe a není jim ani přisuzována účinnost v případě edému a křečí dýchacích cest. Kortikosteroidy nemají pravděpodobně na anafylaktický šok vliv, mohou však být aplikovány ve snaze o snížení rizika bifázické anafylaxe. Jejich profylaktická účinnost v těchto situacích je nejistá. Nebulizovaný salbutamol může být účinný u křečí průduškového svalstva, které se nepodařilo vyřešit pomocí adrenalinu. Methylenová modř se používá u osob, které nereagují na ostatní opatření, a to v důsledku jejího předpokládaného účinku na uvolnění hladkého svalstva.\n\nU osob, u nichž je známa příčina anafylaktického šoku a jimž je poskytnuta okamžitá léčba, je prognóza dobrá. To obecně platí i v případě neznámé příčiny, kdy jsou dostupné vhodné preventivní léky. Pokud dojde k úmrtí, je tomu tak obvykle v důsledku respiračních (typicky asfyxie) nebo kardiovaskulárních příčin (šok), přičemž úmrtím končí 0,7–20 % případů. Jsou známy i případy úmrtí, ke kterým došlo v řádu minut. Výsledky u cvičením vyvolané anafylaxe jsou obvykle dobré; čím jsou lidé starší, tím klesá četnost i závažnost těchto příhod.\n\nČetnost výskytu anafylaktického šoku je 4–5 osob na 100 000 osob ročně, přičemž celoživotní riziko je 0,5–2%. Zdá se, že tato čísla rostou – četnost výskytu v 80. letech 20. století byla přibližně 20 osob na 100 000 osob za rok, zatímco v 90. letech 20. století to bylo 50 osob na 100 000 osob za rok. K navýšení dochází podle všeho zejména u anafylaktického šoku vyvolaného potravinami. Riziko je největší u mladých lidí a u žen.\n\nV současné době vede anafylaktický šok k 500–1 000 úmrtí ročně (2,4 osoby na milión osob) ve Spojených státech, k 20 úmrtím ročně ve Spojeném království (0,33 osob na milión osob) a k 15 úmrtím ročně v Austrálii (0,64 osob na milión osob). Úmrtnost se mezi 70. lety 20. století a prvním desetiletím 21. století snížila. V Austrálii umírají na následky anafylaktického šoku vyvolaného potravinami zejména ženy, zatímco u mužů jsou to hlavně následky anafylaktické reakce na bodnutí hmyzem. K úmrtí dochází nejběžněji v důsledku anafylaktického šoku vyvolaného léky.\n\n\n"}
{"id": "364124", "url": "https://cs.wikipedia.org/wiki?curid=364124", "title": "Březník (Modrava)", "text": "Březník (Modrava)\n\nBřezník ( ) je samota, která se nachází v širokém údolí Luzenského potoka, 7,5 km jihovýchodně od Modravy v katastrálním území Filipova Huť obce Modrava.\nLuzenským údolím ve středověku vedla Zlatá stezka. Tato cesta spojovala Čechy s Pasovem. První písemná zmínka o Březníku pochází z roku 1787. Do hájovny \"Pürstlink\" zasadil Karel Klostermann děj románu Ze světa lesních samot, který se odehrává ve druhé polovině 19. století. Bývalá Schwarzenberská hájovna byla v letech 1998–2002 opravena a přeměněna na informační středisko Národního parku Šumava.\n\nBřezník se nachází na severním okraji Luzenského údolí v Kvildských pláních, nad soutokem Luzenského a Březnického potoka, čímž vzniká Modravský potok, který je hlavním pramenným tokem Vydry. Celá lokalita je jedním z nejdeštivějších (dlouhodobý průměr 1552 mm, v roce 1922 dokonce 2132 mm) a nejstudenějších míst v Česku. Nachází se v přísně chráněné zóně parku, okolní les je však v současnosti silně napadený kůrovcem.\n\nZ Březníku vede lesem naučná cesta „Proměna horské smrčiny“. Z údolí se nabízí jeden z nejkrásnějších výhledů na Luzný, který leží 300 m za česko-německou hranicí v Bavorsku.\n\nPo trase bývalé Zlaté stezky vedla do druhé světové války turistická stezka. Po vysídlení Němců již nebývala používána. Krátce byla tato cesta přístupná po pádu komunistického režimu, ale s vyhlášením národního parku se stala turistům z české strany opět nepřístupná kvůli výskytu tetřeva hlušce. Hraničního přechodu Modrý sloup tedy bylo až do roku 2009 možné dosáhnout pouze z německé strany, i zde se však jedná o přísně chráněnou lokalitu a neznačenou stezku. Od roku 2009 vede z Březníku turistický chodník ke státní hranici, kde se napojuje na přechod Modrý sloup a pokračuje na vrchol Luzný. Trasa nekopíruje původní Zlatou stezku, vedoucí Luzenským údolím, ale obchází chráněnou lokalitu po úbočí Špičníku.\n\n"}
{"id": "364145", "url": "https://cs.wikipedia.org/wiki?curid=364145", "title": "Lugo", "text": "Lugo\n\nLugo je starobylé město na severovýchodě Galicie (severozápadní Španělsko) na řece Minho, sídlo provincie Lugo. S necelými sty tisíci obyvatel je čtvrtým největším galicijským městem. Bylo založeno Římany zřejmě roku 25 př. n. l. a následně bylo hlavním městem Galicie. Ve městě se zachovaly monumentální starověké hradby, zapsané na seznam Světového dědictví UNESCO.\n\nV Lugu sídlí některé z fakult University Santiago de Compostela. Je zde stanice nepříliš frekventované železnice A Coruña – Monforte de Lemos – León.\n\n\n"}
{"id": "364149", "url": "https://cs.wikipedia.org/wiki?curid=364149", "title": "Korejci", "text": "Korejci\n\nKorejci jsou východoasijská etnická skupina, která obývá poloostrov Korea. Jejich jazykem je korejština.\n\nPředpokládá se, že jsou potomci altajských kmenů (což je spojuje s Mongoly a Tunguzy), které na korejský poloostrov přišly z oblasti střední Sibiře přibližně mezi neolitem a dobou bronzovou a smísili se se starším paleoasijským obyvatelstvem a přistěhovalci z jižní Číny a Malajského poloostrova.\n\nNa počátku našeho letopočtu obývalo Koreu více „korejských“ kmenů, které se později sjednotily v království Silla. To dalo impuls na postupné sjednocení kmenů do jednoho národa používajícího jeden společný jazyk.\n\nCelkový počet obyvatel na poloostrově dosahuje okolo 71 miliónů. Spolu s Korejci žijícími v ostatních zemích (Čína, Rusko, Kazachstán, Japonsko, USA, Kanada) je to okolo 75 miliónů (asi 16. místo na světě).\n\n\n"}
{"id": "364152", "url": "https://cs.wikipedia.org/wiki?curid=364152", "title": "Ricky Martin (album, 1991)", "text": "Ricky Martin (album, 1991)\n\nRicky Martin je debutové album portorického zpěváka Rickyho Martina, které vyšlo 6. listopadu 1991 u Sony Discos. Celosvětově se prodalo přes 500 000 kopií.\n"}
{"id": "364153", "url": "https://cs.wikipedia.org/wiki?curid=364153", "title": "Me Amarás", "text": "Me Amarás\n\nMe Amarás (španělsky \"Budeš mne milovat\") je druhé studiové album zpěváka Ricky Martina, které vyšlo 25. května 1993 u Discos CBS International.\nCelosvětově se prodalo přes milion kopií.\n"}
{"id": "364154", "url": "https://cs.wikipedia.org/wiki?curid=364154", "title": "Open Sud de France", "text": "Open Sud de France\n\nOpen Sud de France, známý také pod názvem Grand Prix de Tennis de Lyon, je profesionální tenisový turnaj mužů hraný ve francouzském Montpellier. Na okruhu ATP World Tour se od sezóny 2009 řadí do kategorie ATP World Tour 250. Probíhá v montpellierské aréně na krytých dvorcích, v níž je položen koberec. Centrální dvorec má kapacitu 7 500 diváků.\n\nTurnaj byl založen v roce 1987. Do sezóny 2009 se hrál v lyonské hale des Sports de Gerland. Roku 2010 se dějištěm stalo město Montpellier. V sezóně 2011 se událost nekonala. Jedná se o jeden ze tří mužských turnajů ATP, spolu s Open 13 a Moselle Open, které probíhají na francouzském území.\n\nDo soutěže dvouhry nastupuje dvacet osm hráčů a čtyřhry se účastní šestnáct párů. Celková dotace činí 540 310 eur. Nejvíce titulů ve dvouhře získali americká světová jednička Pete Sampras, který v letech 1991–1993 vyhrál třikrát v řadě, a domácí Richard Gasquet, jenž triumfoval v roce 2013 a v letech 2015-2016.\n\n"}
{"id": "364161", "url": "https://cs.wikipedia.org/wiki?curid=364161", "title": "Clarence Hudson White", "text": "Clarence Hudson White\n\nClarence Hudson White (8. dubna 1871, West Carlisle, Ohio – 7. července 1925, Mexico) byl americký piktorialistický fotograf, spoluzakladatel fotografických spolků Fotosecese a Pictorial Photographers of America. Vyrostl v malém městě v Ohiu, kde ho nejvíce ovlivňovala jeho rodina a společenský život venkovské Ameriky. Poté, co navštívil Světovou Kolumbijskou výstavu v Chicagu v roce 1893, začal fotografovat. Ačkoli byl ve fotografii samoukem, za nemnoho roků se stal mezinárodně známým svými piktorialistickými fotografiemi, které zachycovaly ducha a sentimentalitu Ameriky na počátku dvacátého století. Jakmile se stal známým svými obrazy, byl White vyhledáván jinými fotografy, kteří často cestovali do Ohia, aby se od něho učili. Spřátelil se s Alfredem Stieglitzem a pomáhal povznést fotografii na pravou uměleckou formu. V roce 1906 se White a jeho rodina přestěhovali do New Yorku, aby mohl být blíže Stieglitzovi a jeho okruhu přátel a dále šířil vlastní práci. Clarence H. White se začal zajímat o výuku fotografie a v roce 1914 založil fotografickou školu School of Photography, první vzdělávací instituci v Americe, která vyučovala fotografii jako umění. Vzhledem k časové náročnosti vyučovacích povinností jeho vlastní fotografie upadala a v posledních deseti letech svého života vytvořil málo vlastních nových prací. V roce 1925 prodělal infarkt a zemřel při výuce studentů v Mexico City.\n\nClarence Hudson White se narodil v roce 1871 ve West Carlisle v Ohiu jako druhý syn a nejmladší dítě Lewise Perryho Whita a Phebe Billmany Whiteové. Vyrůstal v domě, který byl známý jako „americký dům“, což byla velká hospoda postavená v roce 1817 jeho pradědečkem a průkopnickým osadníkem Augustinem Whitem. Jeho dětství bylo popisováno jako “idylické”, a na rozdíl od mnoha dětí té doby vyrůstal v dobrém zdravotním stavu a bez úmrtí či jiných tragédií v rodině. Hudson a jeho o dva roky starší bratr Pressley, trávili většinu svého času hraním na polích a kopcích poblíž jejich malého rodného města.\n\nKdyž bylo Hudsonovi šestnáct let, jeho rodina se odstěhovala do malého města Newark, kde jeho otec získal práci jako obchodní cestující pro velkoobchodní potravinářskou firmu Fleek and Neal. Protože byl jeho otec často mimo domov, trávil Hudson hodně času vlastními zájmy, a stal se pilným studentem hry na housle. Asi od svých patnácti let do poloviny dvaceti let si White psal deník, ve kterém zaznamenával události svých dnů a také zájmy a názory. Nadšeně psal o hudbě a obrazovém umění; ve svých denících z tohoto období se však o fotografii nezmiňuje.\n\nPo střední škole se White stal účetním ve firmě, kde pracoval jeho otec. Byl pilným pracovníkem, ale jeho práce mu dávala malou příležitost sledovat vlastní umělecké zájmy. V deníku napsal, že pracuje šest dnů v týdnu od sedmi hodin ráno a zůstává až do šesti hodin večer, a když je potřeba tak pracuje i po nedělích. Jeho strýc básník Ira Billman Hudsona povzbuzoval, aby pokračoval v rozvíjení svých tvůrčích schopností a do roku 1890 White své skicáře plnil náčrtky tužkou, perokresbami, inkoustem a akvarely.\n\nPrávě v této době vznikly jeho umělecké vize, které později aplikoval ve svých fotografiích. Naučil se používat světlo nebo jeho nedostatek, aby zdůraznil svůj objekt. Také se naučil v mysli vizualizovat své objekty. Whiteův vnuk a životopisec Maynard Pressley White junior poznamenal, že mezi dědečkovými náčrtky z té doby byla kresba ženského aktu sedícího na velké kouli, vyfukující bubliny a obklopená mnoha vznášejícími koulemi ve vzduchu. Stejné obrazy se později opakovaně objevily v jeho fotografiích.\n\nDíky svým hudebním zájmům se někdy v letech 1891–92 setkal se svou budoucí manželkou Janou Felixovou (1869–1943). Pracovala jako učitelka a jeho deníky obsahují poznámky o tom, že se scházeli na koncertech poblíž Denison University a v Columbu v Ohiu. White ve svých denících nezaznamenal žádné další milostné zájmy a 14. června 1893 si vzal Felixovou v Newarku v neobvyklém čase 6 hodin ráno. Rodinné záznamy nenaznačují, proč se v konal obřad právě té době. Hodinu po obřadu White s nevěstou nastoupili do vlaku směřujícího do Chicaga, kde se zúčastnili Světové kolumbijské výstavy. Výstava byla jednou z největších architektonických, uměleckých, hudebních a technologických atrakcí své doby s více než 26 miliony návštěvníky a přitahovala lidi ze všech oblastí života. Tam se White poprvé setkal s fotografií jako s veřejným médiem. Nejen, že se zde nacházelo několik velkých výstav, které ukazovaly fotografy z celého světa, ale i mnoho výrobců fotoaparátů a vybavení temných komor, kteří vystavovali a prodávali své nejnovější zboží, desítky portrétních studií. Jednalo se o nepřetržitý a masivní kurz do světa fotografie na přelomu století.\n\nWhite nezaznamenal, jak brzy začal fotografovat poté, co se s manželkou vrátili do Newarku, ale muselo to být velmi brzo. Existují přinejmenším dvě fotografie datované stejným rokem 1893, a také rok poté byl hluboce zaujatý svým novým zájmem. Whiteův vnuk napsal: „Není náhoda, že fotografický život Clarence Whitea začal v roce jeho svatby. Moje babička nosila mnoho klobouků a všechny vyzařovaly skutečnou atmosféru; byla manželkou, matkou, obchodní manažerkou, modelkou, estetickou kritičkou, stoikem a také distancí mezi mým dědečkem a spoustou životních nepříjemností. S pevnou oddaností vytvořila prostředí, ve kterém mohl vést klidný a produktivní život.“ Značný vliv své ženy na umělecký vývoj je vidět později, když si korespondoval s Alfredem Stieglitzem. White často používal slova „my“ nebo „paní Whiteová a já“ při popisování své poslední fotografické aktivity.\n\nKdyž se White a jeho žena vrátili do Newarku, nenacházeli se v prosperující situaci. Aby situaci vylepšili, nastěhoval se i se svou nevěstou k jeho rodičům, a pokračoval v celodenních pracovních směnách účetního. Zpočátku neměl zájem o kariérní fotografování, a to ani poté, co začal být úspěšným a v práci účetního pokračoval po mnoho dalších let. Většina jeho příjmů šla na zajištění rodiny a jeho počáteční zapojování do fotografování bylo finančně náročné. Později jeho student Ralph Steiner vzpomínal jak mu White v tomto období řekl, že každý týden měl peníze pouze na dvě negativní skleněné desky, a každý volný okamžik trávil plánováním toho, co s těmito dvěma deskami udělá o svém víkendu.„\n\nWhite se všechno během své kariéry učil sám, zčásti proto, že v čase kdy rozvíjel vlastní vizi, neměl peníze na školení nebo kurzy. Mnozí z jeho přátel, studentů a životopisců však věřili, že právě nedostatek formálního tréninku byl jednou z jeho největších sil. Když měl v roce 1899 v Newarku samostatnou výstavu, jeho newarské kolegyně Ema Spencerová napsala: „Byl oddělený od uměleckých vlivů a naprosto nevzdělaný v uměleckých školách. V důsledku toho ignoroval tradiční metody a následoval své vlastní schopnosti, protože ho pobízela nepolapitelná a nevyzpytatelná síla obyčejně známá jako geniální.“ Je také důležité poznamenat, že v té době nebyly v USA žádné formální fotografické školy nebo dokonce uznávané autority, u kterých by mohl White studovat. Nejběžnější způsob, jakým se nový fotograf naučil fotografovat, byla spolupráce se zkušeným fotografem a kromě několika portrétistů se v Newarku nebylo od koho učit.\n\nV roce 1895 se narodil jejich první syn, Lewis Felix White, o rok později následovaný druhým synem Maynardem Pressley Whiteem. V době, kdy se narodil Maynard se Whitovi přestěhovali do vlastního domu, pravděpodobně díky štědrosti otce paní Whiteové Johna Felixe, který v Newarku vlastnil několik nemovitostí. V té době White projevoval ve své fotografii hodně úspěchů, vystavoval své první fotografie na veřejnosti v klubu Camera Club ve Fostorii v Ohiu.\nO rok později získal na výstavě asociace Ohio Photographers Association v Columbusu zlatou medaili. Záznamy neuvádějí za které fotografie cenu získal, ale dvě z nich byly téměř jistě \"Study (Leticia Felix)\" (\"Studie (Leticia Felix)\") a \"The Readers\" (\"Čtenáři\"), za které získal také Velkou cenu na Prvním mezinárodním salónu v Pittsburgu. Sochař Lorado Taft viděl Whiteovu práci v Columbusu a napsal, že „White nevěděl nic o technice fotografování, ale umělci nad jeho fotografiemi žasli. Viděl jsem je také, a jsem do nich blázen!“\n\nV roce 1898 Whiteova sláva stále stoupala. Jeho fotografie se poprvé objevily v národních publikacích (\"The Photographic Times\", \"Harper's Magazine\" nebo \"Brush and Pencil\") a cestoval na východ diskutovat o stavu fotografie jako umění se svými kolegy. Ve Philadelphii, během prvního fotografického salónu First Philadelphia Photographic Salon se setkal s F. Hollandem Dayem a Josephem Keileym a v New Yorku se setkal s Alfredem Stieglitzem. Se Stieglitzem zůstali blízkými přáteli po mnoho let.\n\nPozoruhodné na tomto období je skutečnost, že jeho omezené finanční prostředky mu umožnily vytvořit pouze asi 8 fotografií měsíčně, nicméně kvalita těchto obrazů byla natolik vysoká, že za svou práci rychle získal široké uznání. Pracoval také ve velmi obtížných podmínkách. Vzhledem k dlouhým hodinám strávených v účtárně přesvědčil svou rodinu a přátele, aby mu stáli modelem buď v pozdních večerních hodinách nebo velmi brzy ráno. V létě se museli vzbudit už v 4 hodiny ráno aby pro něj pózovali ještě dříve, než musel jít do práce.\n\nV roce 1898 sám White vytvořil několik fotografií, které patří k jeho nejuznávanějším, jako například: \"The Bubble\", \"Telegrafní sloupy\", \"Girl with Harp\", \"Blind Man's Bluff\" nebo \"Jaro ‒ triptych\".\n\nV roce 1898 White spojil skupinu deseti místních lidí, aby založili klub Newark Camera Club. Všichni jeho členové, včetně Whitea v té době byli amatérští fotografové, kteří sdíleli aktivní zájem o pictorialismus, ale bylo to díky Whiteovu vedení, které brzy rozšířilo klubový vliv daleko za hranice malého města v Ohiu. Členka klubu Ema Spencerová a později členka Photo-Secession napsala, že klub „byl znám ve fotografických kruzích zde i v zahraničí jako 'the White School', jako reflexe formátu a výtečnosti Hudsona Whitea, cílem Klubu bylo mít alespoň jednu velkou výstavu prací svých členů ročně, ale také ukázat práci „fotografů z východu i ze zahraničí, tak aby jejich práce mohla profitovat“.\n\nDíky jeho vlivu a kontaktům se o rok později klub připojil k velké výstavě u místního YMCA, na které byly tisky fotografů jako například: Alfred Stieglitz, F. Holland Day, Frances Benjamin Johnstonová, Gertrude Käsebierová nebo Eva Watson-Schütze. Následující rok stejní fotografové vystavovali spolu s tisky autorů Roberta Demachyho, Zaidy Ben-Yusufové, Franka Eugenea a také zatím v té době neznámého Edwarda Steichena. Navzdory malé velikosti Newarku a relativní izolaci od velkých kulturních center z něj udělal Newark Camera Club, vedený Whiteem, „silné město ve světě fotografie.“ Do roku 1900 většina významných piktorialistických fotografů v USA cestovala se na Whitea podívat nebo to aspoň měla v plánu; podle jednoho kritika „přivedl svět do Newarku“.\n\nV roce 1899 byl White již tak dobře známý, že měl vlastní samostanou výstavu v obou klubech – Camera Club of New York a také v Boston Camera Clubu, a také vystavoval v londýnském fotografickém salónu London Photographic Salon organizovaném společností The Linked Ring. Když Newark Camera Club uspořádal velkou výstavu piktorialistické fotografie, vystavoval White svých 135 děl. Tato výstava byla později nainstalována v muzeu Cincinnati Art Museum. Kromě této série výstav vyšla jedna z Whiteových jednoduchých rodinných kompozic, portrét jeho syna Maynarda, ve Stieglitzově novém žurnálu \"Camera Notes\".\n\nTéhož roku zemřel Whiteův otec v relativně mladém věku 52 let. Jeho smrt zřejmě neovlivnila ani Whitea ani jeho zájmy; White pokračoval v pořádání výstav, zatímco cestoval na středozápad a východní pobřeží, kde portrétoval přátele a zákazníky. Na jedné z těchto cest navštívil město Terre Haute v Indianě, kde se seznámil se socialistickým vůdcem Eugenem Debsem. Stali se blízkými přáteli a kromě toho se spřátelil také s dalšími socialistickými vůdci, včetně Clarence Darrowa, Stephena Mariona Reynoldse nebo Horace Traubela a po mnoho let si vyměňovali korespondenci a kdykoli byli společně ve stejném městě, vedli spolu dlouhé filozofické diskuse. Whiteova víra v socialistické hodnoty byla jednou z mála témat jiných než fotografie, pro které projevil takové nadšení. Po delší návštěvě Reynoldse White napsal: „Nikdy jsem nestrávil týden tak plný inspirace, aniž bych použil fotoaparát“. Jeho rodina, „přesvědčených republikánů“ doufala, že tento zájem bude jen dočasný, ale White sympatizoval s touto vírou po celý svůj život.\n\nV roce 1900 se White stal členem umělecké skupiny The Linked Ring, a stal se jak porotcem tak i vystavovatelem na fotografickém salónu v Chicagu a na třetím fotografickém salonu ve Filadelfii. Je pravděpodobné, že se díky Whiteovi podařilo uskutečnit schůzku Edwarda Steichena se Stieglitzem. White poskytl Steichenovi úvodní dopis a trval na tom, aby se s ním Stieglitz brzy sešel. Steichen se na cestě do Paříže zastavil v New Yorku a se Stieglitzem se stali dlouholetými přáteli a kolegy. Ve stejné době uspořádal F. Holland Day přes Stieglitzův nesouhlas významnou výstavu v Londýně nazvanou The New School of American Photography (Nová škola americké fotografie). Na výstavu byly zařazeny také více než dvě desítky Whiteových fotografií a stejná výstava byla později k vidění v Paříži a v Německu. Ve svých spisech Day psal: “Pan White je jediný mně známý člověk, který si vybral kameru jako médium svého výrazu.„ \n\nPřibližně ve stejné době White napsal Stieglitzovi: “uvědomil jsem si, že umělecká fotografie je mým životním posláním a jsem připraven žít velmi jednoduchý život s mou malou rodinou, abych to zrealizoval.„ Jeho slova byla velmi prorocká, protože celý život finančně bojoval. Byl známý jako chudý podnikatel a skvělý fotograf.\n\nO několik měsíců později začal Stieglitz tušit rostoucí počet fotografů, kteří sdíleli stejné přesvědčení o umělecké stránce fotografie a v roce 1902 založil skupinu Fotosecese, první organizaci v Americe na podporu piktorialismu a výtvarné fotografie. Pozval Whitea a 10 dalších fotografů, aby se stali „charterovými členy“, i když Stieglitz sám přísně kontroloval co skupina dělala. Začal okamžitě plánovat, jak práci nové organizace nejlépe podpořit a během krátké doby uspořádal v National Arts Clubu skupinovou výstavu fotografií, včetně několika Whiteových snímků. Brzy poté Stieglitz založil další časopis, který nazval \"Camera Work\", aby dále publikoval práce členů Fotosecese. White měl pět svých fotografií v červencovém čísle roku 1903 a pět v lednovém 1905. Být součástí \"Camera Work\" a být členem Fotosecese znamenalo, že White se stal jedním z blízkých Stieglitzových přátel v době, kdy byl Stieglitz považován za jednoho z největších propagátorů umělecké fotografie na světě.\n\nV té době bylo použití fotografií k ilustraci literatury novým a neprověřeným jevem, ale od roku 1901 White realizoval tři různé projekty ilustrace literárních děl. Nejprve poskytl snímky pro knížku \"Eben Holden\" Irvinga Bachellera, která se stala celostátně nejprodávanější. Dále pak ilustroval druhou knihu básní \"Songs for All Seasons\" svého strýce Ira Billmana a článek \"Beneath the Wrinkle\" pro americký ilustrovaný měsíčník McClure's Magazine, oboje v roce 1904.\n\nAž do té doby White podnikal všechny své fotografické aktivity a zároveň stále pracoval ve Fleek and Neal v Newarku. V důsledku nedávných ohlasů se nakonec rozhodl, že bude schopen se uživit fotografií. Ukončil práci účetního a začal se živit pouze jako profesionální fotograf. Napsal svému příteli F. Hollandovi Dayovi: „Takhle se to stalo – konec v 17:00 a v 19:30 už jsem byl připraven začít v Chicagu, kam mě volal pan Darrow, abych ilustroval jeho knihu… Očekávám, že budu moci dělat věci, na které už nějakou dobu myslím, a těch pár věcí, které mi přijdou do cesty – v důvěře a v něžném milosrdenství.“\n\n\n"}
{"id": "364169", "url": "https://cs.wikipedia.org/wiki?curid=364169", "title": "Greatest Lovesongs Vol. 666", "text": "Greatest Lovesongs Vol. 666\n\nGreatest Lovesongs Vol. 666 je první řadové album finské lovemetalové skupiny HIM vydané v roce 1997.\n\nAlbum obsahuje singly Your Sweet Six Six Six, Wicked Game, When Love and Death Embrace a It's All Tears. Album bylo nahráno v sestavě Ville Hermanni Valo (zpěv), Linde Lazer (kytara), Mige Amour (basová kytara), Antto Melasniemi (klávesy) a Pätkä Rantala (bicí).\n\n\n"}
{"id": "364170", "url": "https://cs.wikipedia.org/wiki?curid=364170", "title": "Novinářská fotografie", "text": "Novinářská fotografie\n\nNovinářská fotografie, zpravodajská fotografie, fotožurnalismus, žurnalistická fotografie nebo reportážní fotografie (\"\" = \"přinésti zprávu\") je součástí žurnalistiky, která připravuje a vytváří snímky pro doplnění zpráv nebo článků. Novináři, kteří jsou zapojeni do tohoto oboru, jsou obvykle známi jako reportéři, fotožurnalisté nebo grafici a mají významný vztah k výtvarné fotografii. Vývoj zpravodajské fotografie lze vysledovat již od samého počátku vynálezu fotografie. První fotografie „vytištěná polotónovou technikou“ byla fotografie newyorské budovy Steinway Hall publikovaná v novinách \"Daily Graphic\" dne 2. prosince 1873. Touto událostí byly položeny základy novinářské fotografie.\n\nRozvoj fotožurnalismu probíhal zejména v dobách politických konfliktů nebo vojenských střetů v různých zemích. Novinářští fotografové zaznamenávali historii událostí za španělské občanské války, španělsko-americké války, války ve Vietnamu a obou světových válkách a při mnoha jiných vojenských událostech. Takzvaný \"zlatý věk fotožurnalismu\" (1930–1950) se ne náhodou překrývá s druhou světovou válkou, během níž byl zaznamenán pozoruhodný technologický pokrok válečné fotografie.\n\nS rozvojem tiskařských technik, jako byl vynález hlubotisku, ofsetu, dosáhl fotožurnalismus nejlepší úrovně kvality v tištěných publikacích. Příchod nových technologií, jako byl internet, zahájil novou éru v oblasti zpravodajství na celosvětové úrovni, označované jako digitální žurnalistika. Významné události, které otevřely dvacáté první století, jako útoky z 11. září 2001, invaze do Iráku v roce 2003 a tsunami v Indickém oceánu v roce 2004, pomohly mimo jiné vzniknout značnému množství vizuálních informací. Často také díky novým, moderním a dostupným technologiím v rukou i naprostých amatérů, což vedlo některé pozorovatele k tomu, že začali hovořit o „krizi žurnalistiky“. Jiní to naopak označovali za začátek nové éry v poskytování informací.\n\nFotožurnalismus je formou žurnalistiky, která pořizuje, edituje a prezentuje informační materiál ve zpravodajství médií včetně fotografií, digitálních a zvukových dat. Zahrnuje taková pravidla, aby obraz, který je spojen se zveřejňovanou událostí, mohl být použit pro účely žurnalistiky.\n\nNovinářská fotografie je vedle dokumentární reportážní fotografie součástí informativní fotografie. K informativní složce se může přidat ještě složka emotivní a estetická. Od výtvarné fotografie se žurnalistická liší v zobrazení reality, neboť má diváka především informovat, případně vhodně doplňovat novinový článek. Například žurnalistické fotografii ze sociálního prostředí se věnují fotografové se silným sociálním cítěním. Jejich snímky by měly motivovat jedince a instituce k nápravě zobrazených nedostatků a křivd.\n\nFotožurnalismus se může svým účelem použití odlišovat od dalších fotografických žánrů, jako je například fotografie přírody, dokumentární fotografie nebo portrétní fotografie, ale může s nimi také splývat, například s ohledem na text, ke kterému je fotografie přiložena. Zahrnuje širokou škálu oblastí zájmu: válečnou fotografii, sportovní fotografii, zpravodajství ze showbyznysu, politiky, zpravodajství o sociálních problémech a o všem, kde je možné vytvářet ke slovní informaci obraz. Podobně sem patří dokumentace rozhovoru a reportážní a dokumentární fotografie ve všech podobách. Může se dále dělit na fotografický příběh, fotopovídku, reportáž, fotografickou esej, fotografický portrét nebo fotografický sloupek.\n\nNovinářská fotografie by měla splňovat několik zásad. Předně má dodržet všechny požadavky na novinářskou etiku, pokud jde o přesnost, pravdivost a objektivitu. Obrazová informace by měla vykazovat \"aktuálnost\" tím, že má spojitost s nedávno zveřejněnou událostí. Zobrazená situace by měla být \"objektivní\" a korektní, informace by měla odrážet skutečnost, měla by být spolehlivá, přesná a fakta oddělena od subjektivního pohledu nebo osobního zaujetí autora. Měla by být zachována neutralita ve vztahu ke zpravodajství, přesnost, relevance i úplnost. Obrázky mohou být doplněny souvisejícími zprávami, které jejich význam doplňují nebo vysvětlují. Obrázek by rovněž měl splňovat \"estetické\" požadavky na světlo, ořez, věcné vztahy prvků a perspektivu. Základní prvky fotografie v tisku se přizpůsobují účelu použití v dokumentu, zpravodajství nebo ilustraci.\n\nHistorie novinářské fotografie sahá do období let 1880–1897, kdy byly poprvé zveřejněny novinové články s fotografiemi. Na přelomu 19. a 20. století umožnil rozvoj fotografické momentky rozšíření příručních fotoaparátů, umožňujících fotografovat bez stativu. Významné události se však fotografovaly již od vynálezu daguerrotypie roku 1839. Tiskařský lis však byl schopen produkovat ilustrace v tištěné podobě až teprve po vynálezu grafické techniky rytiny, a teprve pak umožnil publikovat jednodušeji ve větší míře i fotografie. Tyto reprodukce se nejprve podobaly primitivním daguerrotypiím. Do té doby se snímky nejčastěji překreslovaly a prezentovaly ve formě xylografií.\nV roce 1842 Hermann Biow a Carl Ferdinand Stelzner fotografovali velký požár Hamburku a jeho následky na cyklu daguerrrotypií, který je patrně prvním souborem „reportážních“ snímků určité události na světě. V roce 1850 Alois Löcherer v Mnichově se svým aparátem referoval o tvorbě a triumfálním vztyčení monumentální sochy Bavarie.\n\nZvlášť podrobně se dokumentovaly zejména Světové výstavy, kde se fotografové soustředili zejména na dokumentaci pavilonů a významné hosty. První výstavní akcí významnou pro fotografii se stala první Světová výstava, konaná v Londýně roku 1851, kde byly zároveň poprvé představeny stereofotografie. Druhou byla Světová výstava v Paříži roku 1855.\n\nPrvní systematicky fotografovanou válečnou událostí, o které byla veřejnost informována prostřednictvím zpráv posílaných telegrafem, byla Krymská válka v letech 1853–1856. Nejvlivnějším reportérem byl zřejmě William Howard Russell z \"The Times\", který si jako první novinář vysloužil označení „válečný zpravodaj“.\nJedním z prvních zpravodajů byl Sedmihradský Němec Carol Szathmari, dalšími pak britští reportéři William Simpson z \"Illustrated London Sport\", Roger Fenton, James Robertson a Felice Beato. Jejich obrázky byly tehdy v novinách otiskovány jako rytiny, protože tisk polotónových fotografií byl drahý. Díky jejich zprávám v britském tisku se rozšířila povědomost o všeobecné nekompetentnosti politického vedení války. Na konci ledna roku 1855 britská vláda v čele s hrabětem Georgem Hamilton-Gordonem padla. Významným dokumentaristou událostí ve Francii byl Claude-Marie Ferrier, který v roce 1856 pořídil záběry povodně na Loiře a jako fotograf doprovázel císaře Napoleona III. v době jeho tažení do Itálie v roce 1859. V dánsko-pruské válce v roce 1864 fotografovali Christian Friedrich Brandt a Charles Junod, kteří většinu snímků pořídili na stereo formát. V německo-francouzském konfliktu v letech od roku 1870 do roku 1871 fotografovali většinou zcela neznámí fotografové (až na Carla Friedricha Myliuse z Frankfurtu).\n\nZprávy z americké občanské války (1861–1865) dodával fotograf Mathew Brady, který si uvědomil historický význam války „Severu proti jihu“ pro budoucí generace a další osud země. Protože chtěl zachycovat průběh války na více bojištích, vytvořil ze svých asistentů několik týmů, které cestovaly s pojízdnými laboratořemi na různých frontách. Mathew Brady zaměstnával celou řadu fotografů, kromě jiných také Jamese Gardnera, Williama Pywella nebo George N. Barnarda. Bradyho významným týmovým spolupracovníkem byl Alexandr Gardner, který se roku 1863 osamostatnil.\n\nGardner fotografoval většinou krátce po skončení bitev. Nevyhýbal se ani detailním pohledům na mrtvé. Později se však ukázalo, že nejméně jedna Gardnerova fotografie je zmanipulovaná. V roce 1961 Frederic Ray z magazínu \"Civil War Times\" srovnával několik Gardnerových fotografií, na kterých byli dva mrtví konfederační ostřelovači a zjistil, že stejný padlý byl fotografován o několik metrů dál na jiném místě. Zdá se, že Gardner nebyl s kompozicí spokojen, a nechal těla různě zpřeházet. Vytvářel tak vlastní verzi reality. Rayovu analýzu ještě rozšířil v roce 1975 William Frassanito. Velmi známé jsou Gardnerovy reportážní snímky z pohřbu Abrahama Lincolna a seriál z popravy atentátníků. Patrně poprvé v dějinách fotografie bylo v jeho reportáži využito dramatického účinku střídání celkových záběrů a detailů v delším časovém úseku, neboť Gardner zachytil nejen průběh popravy, ale i tváře atentátníků.\n\nDalším fotografem Bradyho týmu, který kromě informativnosti dbal také na kompozici, byl Timothy H. O'Sullivan. Nekonvenčně využíval pohybové neostrosti tam, kde mohl zvýraznit dramatičnost situace. O'Sullivan počátkem června 1863 pořídil známý snímek \"Sklizeň smrti\", na kterém leží mrtví vojáci po bitvě u Gettysburgu v Pensylvánii.\n\nJednou z prvních významných událostí ve Francii dokumentovanou fotografy byla Pařížská komuna v roce 1871. Z významných fotografů se na dokumentaci podílel například André-Adolphe-Eugène Disdéri nebo Bruno Braquehais. Zatímco se mnoho z těchto fotografů zaměřilo na trosky a destrukce v důsledku pádu Komuny, Braquehais se zaměřil na fotografování účastníků a událostí, nejvíce však na stržení Vendômského sloupu. Braquehais publikoval 109 svých fotografií v knížce \"Paříž během Komuny\". Po pádu Komuny vládní úřady použily jeho fotografie k vypátrání a zatčení příznivců Komuny.\n\nV Londýně spolupracovali při výrobě měsíčníku \"Street Life in London\" v letech 1876–1877 novinář Adolphe Smith a fotograf John Thomson. Jejich projekt dokumentoval textem a fotografiemi životy lidí z ulice Londýna a jednalo se o průkopnické využití sociální dokumentární fotografie ve fotožurnalistice. Série fotografií byla později vydávána v knižní formě v roce 1878 pod stejným názvem a je považována za klíčové dílo v historii dokumentární fotografie. Thomson je označován jako inovátor kombinace fotografie a tištěného slova.\n\nS myšlenkou půltónového tisku přišel již William Fox Talbot. Na začátku 50. let 19. století navrhl použití procesu „fotografického síta (rastru) nebo závoje“ v souvislosti s fotografickým procesem hlubotisku. Během následujících desetiletí bylo navrženo několik různých druhů sít. Jedním ze známých experimentátorů byl Stephen H. Horgan, když pracoval pro \"New York Daily Graphic\". První fotografie „vytištěná polotónovou technikou“ byla fotografie newyorské budovy Steinway Hall publikovaná v novinách \"Daily Graphic\" dne 2. prosince 1873. New York \"Daily Graphic\" pak publikoval „první reprodukci fotografie v plném tonálním rozsahu v novinách“ dne 4. března 1880 (s názvem \"A Scene in Shantytown\") jednoduchým polotónovým rastrem (tedy nikoliv jako rytinu). Následovaly další novinky. Roku 1887 byl vynalezen bleskový prášek, který umožnil novinářům fotografovat velmi krátkým časem. Novinář, spisovatel a sociolog Jacob Augustus Riis v té době (1890) díky blesku vytvořil mezní dílo \"Jak žije druhá polovina (How the Other Half Lives)\". Fotografie pořizoval v chudinských čtvrtích, ve starých domech, v nájemných ubytovnách kasárenského typu, v policejních noclehárnách a v domácích řemeslných dílnách, kde se zneužívala práce dětí. S pomocí knih, fotografií, novinových článků a přednášek, na kterých promítal své diapozitivy, dosáhl některé změny a nápravy. Zrušily se policejní noční útulky, byla zřízena škola pro bezprizorní děti, doplnily se zákony o dětské práci a odstranila se celá ulice \"Mulberry Bend\", která byla skrýší zločinců. O několik let později Riise v jeho sociálních reformách napodobil Lewis Hine.\n\nZa „otce ruského fotožurnalismu“ je považován Karl Bulla, který roce 1886 získal povolení Ministerstva vnitřních věcí „\"pro výrobu všech druhů fotografických prací mimo domov, například: na ulicích, domech a na místech v bezprostřední blízkosti Petrohradu\"“, který mu dovolil celou řadu let vytvářet pohlednice pro produkční tisk Světové poštovní unie. Fotografoval téměř všude a všechno: život rodiny cara i shromáždění protivládní inteligence, osobnosti hvězdného nebe i obyčejné dělníky, paláce i ubytovny pro bezdomovce, ale také exotické scény jako gay párty. Bulla byl členem redakční rady mnoha časopisů včetně populární \"Nivy\".\n\nGeorge Grantham Bain byl americký fotograf působící v New Yorku, průkopník novinářské fotografie označovaný jako „otec zahraniční fotožurnalistiky“. Nejdříve pracoval pro United Press, v roce 1898 založil první zpravodajský fotografický servis \"Bain News Service\". Společnost poskytovala fotografické služby, včetně portrétů a zpravodajství o nových událostech po celém světě, se zvláštním důrazem na život v New Yorku. Bainovy zpravodajské snímky z celého světa byly distribuovány do různých novin na oplátku výměnou za tamější fotografie. Velká škála témat zahrnovala: celebrity, přehlídky, sportovní akce, imigraci, politické události, letectví, první světovou válku nebo mexickou revoluci.\n\nOznačení první britská novinářská fotografka dostala Christina Broom, která si postavila stánek na Royal Mews v Buckinghamském paláci a prodávala pohlednice s fotografiemi, které sama nafotografovala. Tento stánek provozovala od roku 1904 do roku 1930. Dokumentovala místní scény v Chelsea, včetně těch v Paláci, stejně jako závodů lodí The Boat Race a pochodů a výstav Sufražetek. Pohlednice se prodávaly dobře: během jedné noční směny vytiskli až 1000 kopií.\n\nRoku 1897 již bylo možné reprodukovat polotónové fotografie na tiskových rotačkách a výroba běžela na plné otáčky. Vynález telefotografie roku 1921 umožnil přenášet snímky pomocí telegrafu nebo telefonu stejně rychle jako zpravodajské novinky. Nicméně masivní rozvoj fotožurnalismu umožnil příchod pohotového reportážního 35mm fotoaparátu Leica v roce 1925 a první bleskové žárovky mezi lety 1927 a 1930. Mohl přijít „zlatý věk“ fotožurnalistiky.\n\nPrvní dvě desítky let dvacátého století se považují za počátky moderní fotožurnalistiky. Ve dvacátých letech došlo ve všech zemích k rozvoji fotožurnalistiky díky moderním tiskařským technologiím, fotoaparátům Rolleiflex, Contax a prvnímu přístroji na kinofilm Leica. Leica byla mnohem pohotovější než starší typy přístrojů.\nVe Francii se objevili fotografové jako například Jacques Henri Lartigue, André Kertész nebo Brassaï. V Německu to byli Erich Salomon, Felix H. Man, Tim N. Gidal, Wolfgang Weber, Alfred Eisenstaedt a Martin Munkácsi. V USA působili například Helen Levittová nebo Lisette Modelová. Američan Lewis Hine od roku 1905 systematicky fotografoval imigranty a dělníky v továrnách, následující rok dokumentoval dětskou práci. Jeho snímky pomohly prosadit zákon o zákazu dětské práce. Fotografie tak poprvé vstoupila do role společenského argumentu a sociologie ji mohla využívat jako dokumentační nástroj. V roce 1910 vstoupila do oblasti zpravodajské fotografie americká společnost Underwood & Underwood, původně se zabývající produkcí stereofotografií. Newyorčan Weegee zaznamenával tehdejší noční život města, zločiny, noční pijany a rozvášněné milence. Využíval známostí s policií, ve svém autě měl nainstalovanou krátkovlnnou vysílačku a v jeho kufru kompletní temnou komoru, aby mohl co nejdříve fotografie vyvolat. Na místo zločinu dorazil zároveň s policií nebo před ní, udělal rychle pár záběrů a ráno je prodával novinám.\nV Rusku a později SSSR působili Max Alpert, Alexandr Rodčenko, Boris Ignatovič, Georgij Petrusov, Ivan Šagin a Arkadij Šajchet, kteří se po roce 1917 stali nástrojem programové, centrálně řízené a didakticky zaměřené propagandy.\n\nProfesionální anglický fotograf a cestovatel Herbert Ponting pořídil celou řadu reportážních fotografií během poslední výpravy polárníka Roberta Falcona Scotta na Antarktidu v lednu roku 1912. Jednalo se o britskou expedici Terra Nova konanou v letech 1910–1913 s cílem dosáhnout Jižního pólu. Stal se tak jedním z prvních profesionálních fotografů, který absolvoval antarktickou expedici. Ponting měl s sebou také několik autochromových desek a pořídil několik průkopnických barevných fotografií. Ačkoli se expedice konala více než 20 let od vynálezu fotografického filmu, upřednostňoval vysoce kvalitní snímky pořízené na skleněné fotografické desky.\nNovinářská fotografie 20. a 30. let 20. století je také označována \"sociální fotografie\". Fotografie se v této době pro totalitní režimy (komunismus a nacismus) stala zbraní moci a propagandy. Přerušil se vývoj umění, umělecké experimenty byly nevítané a svobodný projev prakticky znemožněn. Představitelé nových směrů opouštěli zemi. Totalitní režimy pomocí fotografie klamaly důvěřivou veřejnost. Hitlerův Mein Kampf (1924) předznamenal děsivé události v celé Evropě. V Německu od roku 1933 dostali nacisté veškerý tisk a novinářskou fotografii pod svou kontrolu a začali ji systematicky zneužívat.\nJoseph Goebbels dělal vše pro to, aby získal obyvatelstvo pro novou vládu Adolfa Hitlera. Sloužila k tomu také \"očista německého tisku\", při které nacisté vytvořili seznamy nepohodlných fotografů. Kampaň měla za hlavní cíl vytlačit Židy a cizince, kteří byli postiženi zákazem výkonu povolání, pronásledováni, vyhnáni ze země, v některých případech zavražděni. Na seznamu pronásledovaných byli také fotožurnalisté Alfred Eisenstaedt, Erich Salomon (ten byl zabit i se svou rodinou v Osvětimi), Felix H. Man, Nachum (Tim) Gidal, Martin Munkácsi a Robert Capa.\n\nRumunský fotograf Iosif Berman (1892–1941) v letech 1920 až 1923 pracoval jako korespondent z Istanbulu pro rumunské noviny. Po návratu do Rumunska byly jeho fotografie publikovány ve všech hlavních rumunských novinách: \"Adevărul\", \"Dimineaţa\", \"Curentul\", \"Realitatea ilustrată\", \"România ilustrată\", \"Ilustraţiunea română, \"Cuvântul liber, L'Indépendance roumaine a také v \"The New York Times\" a \"National Geographic\", byl korespondentem Associated Press a skandinávských noviny Scandinavian Newspaper Press.\n\nV českých zemích působili Lubomír Linhart, Karel Teige, Rudolf Kohn, Karel Kašpařík, Oldřich Straka a pořádaly se takzvané výstavy sociální fotografie. V letech 1927–1928 Josef Sudek dokumentoval dostavbu katedrály sv. Víta a roku 1928, k 10. výročí založení republiky, vydal album 15 originálních fotografií s názvem \"Svatý Vít\". Na Slovensku se do kronik fotografie zapsali Irena Blühová, Karol Aufricht, Iľja Jozef Marko, Sergej Protopopov, Barbora Zsigmondiová, François Kollar. V Anglii jako fotoreportér působil Bill Brandt a v Německu John Heartfield či August Sander.\nV USA roku 1935 zahájila fotografickou kampaň agentura Farm Security Administration, do jejíhož sociologicko-dokumentárního programu se zapojila řada fotografů, jako byli například Roy Stryker, Walker Evans, Dorothea Langeová, Ben Shahn, Arthur Rothstein a agentura \"Fotoliga\", ve které vynikali Aaron Siskind nebo Helen Levittová. Společnost FSA měla za úkol v rámci reforem New Deal sestavit dokumentaci sociálních problémů v jižních státech USA. V tomto období se začala formovat dokumentární fotografie, jejímiž hlavními charakteristikami byl důraz na realismus, snaha bez příkras zachytit věci takové, jaké jsou; spoluprožití bídy a utrpení, jasný morální postoj a konečně samotné vědomí specifičnosti tohoto média. Se vstupem USA do druhé světové války však nastala změna. Projekt dostal jiné jméno (\"Office of War Information\") a jiný program. Ve válce musela propaganda ukazovat, jak jsou Spojené státy silné, a ne jaké mají potíže. V roce 1948, kdy FSA zanikla, byla dokonce snaha pořízené dokumenty zničit, aby nemohly být použity pro komunistickou propagandu.\n\nZlatý věk fotografie nastal v období 1930–1950. Některé časopisy, jako například londýnský \"Picture Post\", francouzský \"Paris Match\", berlínský \"Arbeiter Illustrierte Zeitung\", \"Berliner Illustrirte Zeitung\", americký \"Life\", \"Sports Illustrated\" a \"National Geographic\" stejně jako magazíny londýnský \"Daily Mirror\", americké \"The New York Daily News\", \"Weekly Illustrated\", \"Look\", \"Picture Post\", sovětské \"Ogoňok\" a \"SSSR na strojke\" nebo český \"Pestrý týden\" stavěly svou prestiž na tištěné fotografii. Hlubotisk umožňoval nápaditě členit plochu dvojstránek a sazbu s fotografiemi uspořádat do netradičních kompozic.\n\nV předválečné politicky nestabilní Evropě se fotografie stejně jako film staly výraznými manipulátory. Ve fašistické Itálii a nacistickém Německu sloužily k propagaci ideálů diktatur (například Leni Riefenstahlová).\n\nV této době se proslavili například Robert Capa, Alfred Eisenstaedt, Margaret Bourke-Whiteová a William Eugene Smith. Francouz Henri Cartier-Bresson, kterého fascinovaly události všedního dne, se právem považuje za otce moderní fotožurnalistiky. Němec Erich Salomon ještě před tím, než jej nacisté popravili, fotografoval rafinovanými metodami velké osobnosti tohoto světa, státníky, politiky a diplomaty v neoficiálních a lidských situacích.\nJako jeden z předchůdců významných fotografů z druhé světové války je uznáván také voják Tony Vaccaro. Svým skromným aparátem Argus C3 zachycoval hrůzné okamžiky války. Robert Capa, který používal stejný fotoaparát, zachytil stěžejní momenty válečného konfliktu v Den D na pláži Omaha. Stejně jako mnoho dalších obětavých fotožurnalistů ve válce padl. Částečně jej zastoupil jeho bratr Cornell Capa.\n\nV období druhé světové války působili i další fotografové, jako například David „Chim“ Seymour, Dmitrij Baltermanc, Anatolij Garanin, Boris Kudojarov, Jevgenij Chalděj, Michail Trachman, Arkadij Šajchet, Galina Saňková; a také čeští fotografové Zdeněk Tmej, Jindřich Marco, Oldřich Straka, Karel Ludwig, Václav Jírů, Václav Chochola nebo Karel Hájek.\n\nV roce 1947 založili reportážní fotografové Robert Capa, Henri Cartier-Bresson, David Seymour a George Rodger jako reakci na druhou světovou válku mezinárodní zpravodajskou agenturu Magnum Photos, která funguje dodnes. Fotografický styl v tomto období je označován \"humanistická fotožurnalistika\" v čele s již známými fotografy jako Werner Bischof, William Eugene Smith, David Seymour a René Burri. Dodávali snímky do magazínů \"Life\", \"Look\", \"Du\" nebo \"Time\". V tomto období se pozornost médií přesunula na válku v Indočíně (1946–1954). Nejen na tuto událost, ale také na jiné válečné konflikty se specializovali například David Douglas Duncan, Donald McCullin, Philip Jones Griffiths, Tim Page nebo Gilles Peress. V Americe vznikla takzvaná \"Newyorská škola fotografie\": Helen Levittová, Lisette Modelová, Weegee, Diane Arbusová, Robert Frank a William Klein.\nOd druhé poloviny šedesátých let 20. století však humanismus, který byl optimisticky zaměřený do budoucna, z fotografie ustoupil pod vlivem dalších válek a konfliktů. Vietnamská válka otřásla celým světem – fotografie zvěcněla, zdrsněla a zestřízlivěla.\n\nWilliam Eugene Smith v letech 1971–1973 fotografoval v Minamatě, japonském rybářském městě, jehož obyvatelé trpěli otravou rtutí, kterou do moře vypouštěla chemická továrna \"Chisso Corporation\". Fotografie byly otištěny ve významných světových denících a časopisech. Továrna nakonec musela vyplatit obětem odškodné a udělat příslušná opatření k zastavení znečišťování životního prostředí.\n\nNa počátku sedmdesátých let se trojice fotografů Joel Meyerowitz, Stephen Shore a William Eggleston stala první skupinou mladých umělců, kteří začali používat barevný materiál nejen v reportážní, ale zároveň také ve výtvarné fotografii. Eggleston byl dokonce v historii Muzea moderního umění (MoMA) v New Yorku první, kdo tam barevné fotografie vystavil. Dalo by se říci, že se reportážní fotografie stává v určitých případech zároveň výtvarnou.\n\nVálečné reportážní fotografii se věnovali a věnují fotografové Donald McCullin, Philip Jones Griffiths nebo James Nachtwey. Reportáže z kambodžského hlavního města Phnompenhu z roku 1975, kdy se vlády ujali Rudí Khmerové přinášel kambodžský fotožurnalista Dith Pran. Později pracoval pro \"The New York Times\" a byl o něm natočen oscarový film Rolanda Joffého \"Vražedná pole\". Kromě nich jsou svými dokumentárními snímky světově známí Lee Friedlander, Garry Winogrand, Nan Goldinová, Nobujoši Araki a členové agentury Magnum Photos Charles Harbutt, Martin Parr, Carl de Keyzer, Alex Webb a Sebastião Salgado.\n\nV Moskvě se každoročně koná festival profesionální dokumentární fotografie Interfoto, který je největším festivalem v Rusku, pobaltských zemích i mezi členy Společenství nezávislých států. Festival Interfoto navštěvuje mnoho významných mezinárodních fotografů.\nZe současných fotožurnalistů působí aktivně například Michail Evstafjev, který dokumentuje události v Čečensku, Bosně, Černobylu, Jižní Osetii a jeho díla jsou součástí sbírky Moskevského domu fotografie. Dalšími současnými významnými fotografy Ruska a zemí SNS jsou například Georgij Pinchasov, Vladimir Sjomin, Ljalja Kuzněcovová, Vladimir Velengurin, Andrej Čežin nebo Vadim Gippenrejter. Bloger a fotožurnalista Rustem Adagamov. V tradici umělecké dokumentární fotografie pokračuje Valerij Vjačeslavovič Nistratov, pedagog z moskevské fotografické školy.\n\nJoel Meyerowitz vydal fotografický archiv se záběry útoku z 11. září 2001 na World Trade Center a fotografoval na ground zero během záchranných prací bezprostředně po útoku.\n\nČeská fotografie se vyvíjela v souladu s evropským myšlením a trendy, do roku vzniku samostatného státu roku 1918 v propojení s dalšími národy v rakouských zemích. Celkem obvyklé bylo studium ve Vídni, v Mnichově a dalších německy mluvících městech. Po vzniku První republiky se pak orientace přes Německo rozšířila i na Paříž.\nFotografická tvorba (stejně jako ostatní výtvarné umění) však byla také několikrát hermeticky uzavírána: v protektorátu za okupace německými vojsky, v období stalinismu nebo po vstupu vojsk Varšavské smlouvy v roce 1968 během normalizace. Konec dvacátého století přinesl revoluční předěl v technice snímání směrem k digitálnímu záznamu a jeho počítačové manipulace.\nJeden z nejstarších snímků události na světě vznikl v Brně, kde Bedřich Franz 10. června 1841 vyfotografoval slavnost Božího těla na Zelném trhu. Fotografie vznikla dva roky poté, co francouzský výtvarník Louis Daguerre úspěšně završil vývoj daguerrotypie. Přibližně ze stejné doby jsou také daguerrotypie bratrů Josefa a Johanna Nattererových z Vídně. Průkopníkem reportážní fotografie v českých zemích byl Rudolf Bruner-Dvořák. Jeho aktuální živé snímky z Jubilejní zemské výstavy v Praze v roce 1891 se označují za první skutečnou fotografickou reportáž u nás. Josef Jindřich Šechtl, který žil v letech 1877–1954, zachytil návrat Tomáše G. Masaryka z exilu 21. prosince 1918. Dalším významným fotožurnalistou za Rakousko-Uherska byl František Krátký, který ovládal místopisnou i reportážní fotografii.\n\nPozději se začali prosazovat Pavel Altschul, Karel Hájek, František Illek, Alexandr Paul, Václav Jírů nebo Jan Lukas.\nK vývoji reportážní a novinářské fotografie přispěl nástup společenských časopisů ilustrovaných fotografiemi, jako byl například týdeník \"Český svět\". Kromě Rudolfa Brunera-Dvořáka do něj přispívali také Bohumil Střemcha a Zikmund Reach.\n\nZe svých cest do Ruska si přivezl řadu jedinečných snímků malíř Alfons Mucha. Cestovatel Alberto Vojtěch Frič při cestách do Jižní Ameriky dokumentoval indiánské kmeny a jejich kulturu a zvyky; společně s Karlem Dvořákem rozvíjeli tzv. \"národopisnou fotografii\".\n\nV malbě a literatuře První republiky převládal takzvaný magický realismus, do kterého spadali členové výtvarné skupiny Devětsil a také Jindřich Štyrský.\n\nZ fotografů provozoval výzkumnou etnografickou činnost Karel Plicka, který fotografoval přímočarým, realistickým dokumentaristickým způsobem. Jeho publikace \"Praha ve fotografii Karla Plicky\", vydaná v roce 1940, patřila k významným uměleckým dílům, která za okupace přispěla k posílení národního sebevědomí. Živou fotografii prosazoval Přemysl Koblic podobně jako později Jiří Kobíček. Reportážní fotografie Bohumila Šťastného se uplatnily v časopise Pestrý týden. Pro časopisy nakladatelství Melantrich pracoval reportážní fotograf Karel Hájek, který 3. ledna 1934 nasnímal katastrofu na dole Nelson III u obce Osek. Katastrofu způsobil výbuch uhelného prachu a zemřelo 142 horníků, dodnes jde o největší důlní neštěstí na území Česka. Alexandr Paul, František Illek a Pavel Altschul roku 1931 založili agenturu \"Centropress\", později druhou agenturu \"Photo Service\" a společně ve 30. a 40. letech udávali tón dobové reklamní a užité fotografie i fotografie památek a architektury. Jedním z nejmodernějších obrazových časopisů byl týdeník \"Světozor\", do kterého přispívala Marie Stachová, například reportáží hospodářské krize 30. let ze severočeských okresů. Pro francouzský časopis \"Vu\" pracoval Hans Ernest Oplatka. Dalšími známými nebo začínajícími fotografy byli například Václav Jírů, Jan Lukas, Josef Voříšek, Sláva Štochl, Zdeněk Tmej, Čeněk Vošta a další. Průkopníkem žurnalistické fotografie na Slovensku byl Viliam Malík, který od roku 1936 spolupracoval s pobočkou ČTK.\n\nV období druhé světové války působili například Zdeněk Tmej, Oldřich Straka, Karel Ludwig, Václav Jírů nebo Václav Chochola. Okupaci Československa dokumentovali Ladislav Sitenský a Karel Hájek. Slavnou fotografii \"Příjezd německých vojáků do Prahy\" pořídil roku 1939 Josef Novák. Po zastavení některých magazínů, např. \"Národní listy\" nebo \"A-Zet\", začaly vycházet proněmecky orientované časopisy Kuratoria jako \"Böhmen und Mähren\" nebo \"Zteč\", pro který fotografoval Svatopluk Sova. Další časopisy, např. \"Světový zdroj zábavy a poučení\", \"Praha v týdnu\" anebo \"Ahoj\", nejdříve otiskovaly žánrové a vlastivědné snímky, fotografie zvířat, portréty hereček nebo sportovní záběry. Po nástupu Reinharda Heydricha do funkce říšského protektora v roce 1941 většina těchto časopisů publikovala převzaté agenturní záběry propagující úspěchy německé armády i snímky antisemitského charakteru.\n\nVětšina českých fotografů se raději věnovala snímkům historických památek, krajin, dětí a folklóru, momentkám z běžného života nebo sportovní reportáži. Václav Jan Staněk publikoval oblíbené knihy se snímky zvířat a rostlin. Karel Hájek fotografoval pro oslavnou knihu o Emilu Háchovi. K několika z mála reportérů, kteří pracovali přímo na bojišti, patřili Ladislav Sitenský, Julius Výmola, Robert Kellner nebo Otakar Jaroš.\n\nMnoho vynikajících a dramatických snímků vzniklo během Pražského povstání v květnu 1945 i krátce po skončení války (Václav Chochola, Karel Ludwig, Zdeněk Tmej, Sláva Štochl, Miroslav Hák, Emil Fafek a další). Jindřich Marco fotografoval návrat k životu v německých a polských městech (Drážďany, Berlín, Varšava). Marco fotografoval i pro týdeník \"Svět v obrazech\" první izraelsko-arabskou válku. Dokumenováním svobodného života do roku 1948 se zabývali Viktor Richter, Jan Lukas nebo Jan Beran.\n\nPo únorových událostech 1948 byla novinářská fotografie nástrojem komunistické propagandy, kdy byla skutečnost překrucována podle oficiální ideologie. Příkladem je přikrašlování politických vůdců, doplňování nadšených davů místo několika jedinců nebo retušování nepohodlných osob. Oficiální tendence socialistického realismu kulminovaly v období od roku 1948 do roku 1957. Mnoho periodik zaniklo, v dalších byli dosazeni šéfredaktoři, kteří vykonávali příkazy komunistické strany. V roce 1950 byl vynikající reportér Jindřich Marco, který spolupracoval se zahraničními magazíny \"Life\", \"Look\" nebo \"Picture Post\" a s velikány jako byli Robert Capa nebo Alfred Eisenstaedt, odsouzen na sedm let vězení. Karel Otto Hrubý, Václav Jírů, Jan Byrtus, František Krasl a Miloš Polášek se podíleli na tendenčním duchu socialistické fotografie. V newyorské pobočce OSN pracoval na moderní dokumentaristické fotografii města Bedřich Grünzweig. Zcela mimo ducha socialistického realismu fotografovali v té době Václav Chochola se Zdeňkem Tmejem koně a sport. Společně potom vydali dvě publikace o koních. Chochola se věnoval také portrétování výtvarníků, hudebníků, divadelní fotografii a především městské tematice inspirované uměleckou Skupinou 42. Zdeněk Tmej musel přežívat pod dohledem policie, byl tehdy 7 let ve vězení. Dokumentoval tanec, snímky vydal v knize \"Svět Tanců\". Těžištěm jeho celé tvorby je však dokument z totálního nasazení v polské Vratislavi v letech 1942–43.\n\nV Československu se v tomto období pod pojmem \"výtvarný fotožurnalismus\" objevili autoři jako například Karol Kállay, Martin Martinček, Bohumil Puskailer, Leoš Nebor, Miroslav Hucek, Pavel Dias, Dagmar Hochová, Markéta Luskačová a Josef Koudelka.\n\nOd poloviny padesátých let, s odstupem od Stalinovy a Gottwaldovy smrti, se živá reportážní fotografie i momentky z každodenního života uplatňovaly i v denním tisku a časopisech jako byly například \"Květy\". V roce 1955 byl založen deník \"Večerní Praha\", jejímž vedoucím fotoreportérem byl Erich Einhorn. Začaly se prosazovat obrazové seriály, například Milada Einhornová vydávala fotografické knížky pro děti. Další slavnou fotografkou byla etnografka Eva Davidová, která dokumentovala kočující Romy, a stala se tak zakladatelkou české romistiky. Jiří Jeníček publikoval články a rozhovory věnované zakladatelům moderní fotografie – Josefu Sudkovi, Františku Drtikolovi, Jaromíru Funkemu, Eugenu Wiškovskému, Josefu Koudelkovi, Henrimu Cartier-Bressonovi a agentuře Magnum.\n\nV období let mezi dozněním českého stalinismu a pražským jarem (asi 1958–1967) převažoval zájem o drobné události každodenního života, kterou ovlivnila poezie všedního dne. Tématy z obyčejného života měla být fotografie srozumitelná širokým vrstvám. Fotografové také navázali na civilismus skupiny 42 z prvního dvacetiletí 20. století nebo se nechali inspirovat výstavou \"Lidská rodina\" (\"Family of Man\"), kterou zorganizovala v roce 1955 agentura Magnum Photos v čele s Edwardem Steichenem. Výstava byla poprvé uspořádána roku 1955 v \"Muzeum moderního umění (New York)|Muzeu moderního umění\" v New Yorku. V soutěži World Press Photo 1958 získal hlavní cenu se snímkem \"Brankář a voda\" fotoreportér Stanislav Tereba.\nRoku 1959 začal vycházet týdeník \"Mladý svět\", ve kterém působili Leoš Nebor, Jan Bartůšek, Pavel Dias a Miroslav Hucek. Publikovali nejen záběry všedního dne, ale také několikastránkové reportáže a fotoeseje ze života mladých lidí, záběry z celého Československa i momentky z cest. Ve své době byl \"Mladý svět\" oficiálním časopisem Socialistického svazu mládeže, a jeho styl se stal vzorem pro mnoho dalších fotografů. V roce 1959 vydal Erich Einhorn knihy \"Praha všedního dne\" a \"Do Moskvy\", ve kterých zobrazil typické scény pražských a moskevských ulic, kulturní a společenský život obyvatel obou měst i mohutné architektury sovětské metropole. S pragensiemi se k němu přidal také Václav Jírů, dokumentem se zabývali Antonín Bahenský, Miroslav Jodas, Jiří Všetečka, Jan Reich nebo méně známí Miroslav Peterka a Jovan Dezort. Knihy Jana Lukase (\"Hellas, Wir Menschenkinder, Athens, Naples\") vycházely hlavně pro zahraniční trh. K vrcholům dokumentární fotografie patří \"Londýn\" Miloně Novotného, který vystihuje šedesátá léta v životním stylu mladých lidí. Ponižování lidských hodnot, ale také každodenní okamžiky na Ostravsku dokumentoval Viktor Kolář. Do šedesátých let patří také díla dvou fotografek: Dagmar Hochové a její snímky dětí, starých lidí, spontánnosti, morálky, důstojnosti a upřímnosti mezilidských vztahů; a Markéty Luskačové – socioložky, která snímala katolické poutě a přežívající tradice a rituály na Slovensku. Na Slovensku vznikl také cyklus \"Cikáni\" Josefa Koudelky, který zobecňoval humanistický obsah a získal roku 1975 mezinárodní proslulost na Koudelkově samostatné výstavě v New Yorku.\n\nObdobí politického uvolnění a liberalizace ukončila vojska Varšavské smlouvy v srpnu 1968. Normalizace sedmdesátých let způsobila, že mnozí tvůrci z minulé dekády byli rychle odsunuti mimo ohnisko pozornosti. Na rozdíl od výtvarného umění (především volné malby a sochařství) však zůstávala fotografie mimo nejtvrdší zásahy režimu.\n\nFotografie z protestních akcí obyvatel Prahy vytvořil Josef Koudelka pod pseudonymem \"Pražský fotograf\". Stejné události zachycovali také Miloň Novotný, Miloš Polášek, Jiří Všetečka, Dagmar Hochová, Pavel Štecha, Sudkova žákyně Sonja Bullaty se svým manželem Angelem Lomeem a řada dalších.\n\nSedmdesátá léta znamenala pro českou fotožurnalistiku období hlubokého úpadku. V povinných snímcích, které musely vyzařovat optimismem, opět začal převládat schematismus, strnulost, nedostatek hledání širších souvislostí nebo uplatňování autorského rukopisu. Ke zlepšení nepřispěl ani přechod na barevný tisk, jelikož tiskárny požadovaly diapozitivy středních formátů, což vylučovalo práci s pohotovými kinofilmovými fotoaparáty.\n\nUdálosti roku 1989 v Československu obrátily pozornost veřejnosti k reportážní aktualitě a dokumentu. Většině autorů se však změnou režimu otevřel prostor za hranice na Západ.\nV české a slovenské dokumentární a žurnalistické fotografii tvořili nebo stále tvoří Josef Koudelka, Markéta Luskačová, Ondřej Němec, Antonín Kratochvíl, Zdeněk Lhoták, Jindřich Štreit, Bohdan Holomíček, Viktor Kolář, Karel Cudlín, Jiří Hanke, Dana Kyndrová, Vladimír Birgus, Václav Podestát, Jaroslav Bárta, Tibor Huszár, Ján Rečo, Martin Kollár, Andrej Bán, Jozef Ondzik, Lucia Nimcová. Dalším současným fotoreportérem je Jan Šibík pracující pro časopis Reflex, který je známý svými fotografiemi z válečných konfliktů.\n\nNovinářský fotograf má vysokou míru etické zodpovědnosti, protože se snadno může stát nástrojem propagandy. Hlavní etické aspekty zapadají do celkového systému právních předpisů. Zákony, týkající se těchto věcí, se mohou lišit v různých zemích. V novinářské etice se spolu střetává svoboda slova (zaručená v Česku článkem 17 Listiny základních lidských práv a svobod, v USA Prvním dodatkem Ústavy) s obecnou mírou vkusu, ochranou soukromí, ochranou práva na čest a důstojnost a zodpovědným hledáním objektivní pravdy. Fotoreportér nesmí překročit hranice intimní sféry kvůli vytvoření laciné senzace (jak činí například v řemesle fotografů rozšíření paparazziové). Národní asociace novinářských fotografů (National Press Photographers Association) proto v USA vydala spolu s dalšími organizacemi \"etický kodex fotografů\". S osobami, u kterých je na snímku rozpoznatelná jejich podoba, je potřeba uzavřít takzvanou smlouvu model release, na které je písemné svolení fotografovaného s užitím snímku podle zákona na ochranu osobnosti.\n\nNovinářskou fotografii provází od jejího vzniku až po současnost snaha o zmanipulování a zkreslení skutečnosti. Počínaje rozhořčením Hippolyte Bayarda nad tím, že společnost neuznala jeho vynález procesu přímého pozitivního fotografického tisku roku 1840, který vynalezl ještě před Daguerrem; nebo fotografiemi \"Údolí stínu smrti\" Rogera Fentona, které zmírňovaly odpor britského národa k nepopulární válce na Krymu a mařily protiválečné zpravodajství \"The Times\". Jevgenij Chalděj pak v květnu 1945 naaranžoval vztyčování vítězné sovětské vlajky nad Říšským sněmem v Berlíně a celkově je prokázáno mnoho snímků, které zmanipuloval Hitlerův režim i komunistická propaganda. V současnosti manipulace pronikla i na fotografie Adnana Hadždžiže z agentury Reuters, která uznala, že nejméně dvě jeho fotografie z Druhé libanonské války mezi Izraelem a hnutím Hizballáh byly před zveřejněním pozměněny.\n\nRozvoj lehce přenosných malých fotoaparátů (např. Leica) a citlivějších filmů umožnil od počátku 20. století fotografům převzít hlavní roli ve zpravodajství a umožnil lidem lepší pochopení bouřlivého sledu událostí ve světě. Od šedesátých let minulého století to byly motorové převíjení, elektronické blesky, automatické ostření, lepší objektivy a další fotografické vybavení, které umožnily jednodušší pořizování snímků. Digitální fotografie osvobodila reportéry od nízkého limitu počtu snímků na jeden fotografický film. Dnes se na jednu paměťovou kartu vejdou tisíce snímků a v případě, kdy nemá fotoreportér k dispozici počítač, může využít možnosti přenosného zálohovacího zařízení.\nKolem roku 1985 bylo potřeba 30 minut k naskenování a přenosu jednoho barevného obrázku ze vzdáleného místa do zpravodajské kanceláře, kde mohl být vytisknut. O dvacet let později již mohl fotožurnalista pomocí digitálních technologií – fotoaparátu, mobilního telefonu a notebooku – poslat fotografii ve vysokém rozlišení doslova několik sekund poté, co se daná událost stala. Bezdrátové technologie jako je Wi-Fi, videotelefony, satelitní internet a přenosné satelitní vysílače umožnily rychlé, mobilní a technicky kvalitní datové přenosy z téměř jakéhokoliv místa na Zemi.\n\nMezi prvními mezinárodními organizacemi zpravodajských fotografů bylo dánské Sdružení novinářských fotografů (Presse fotograf forbundet), založené roku 1912 šesti fotoreportéry; dnes má již 800 členů.\n\nV Německu existuje několik profesních organizací. Například od roku 1995 je to občanské sdružení Freelens s 1600 členy, od roku 1948 funguje Německá unie žurnalistek a žurnalistů (Deutsche Journalistinnen- und Journalisten-Union), která má více než 22 000 členů a Německý svaz novinářů (Deutscher Journalisten-Verband) s 39 000 členy.\n\nPolská zpravodajská agentura Propaganda byla založena v roce 1910 Marianem Fuksou. Po roce 1918 vznikly nové obrazové agentury včetně ilustrovaných časopisů – organizace Światowid (vydávala \"Ilustrowany Kurierz Polski\"), \"Fotoplat, Akademicka Agencja Fotograficzna\" nebo fotooddělení agentury Polska Agencja Telegraficzna.\n\nV Rusku ve třicátých letech 20. století pracovala pod vedením Alexandra Rodčenka agentura Říjen (Oktjabr). Dnes se profesionální a amatérští fotografové sdružují v projektu časopisu \"Ruský reportér\" (\"Ruskij reportěr\") s názvem Fotopoligon.\n\nV roce 1946 byla v USA založena Národní asociace novinářských fotografů (NPPA), která dnes má přibližně 10 tisíc členů. Ve Švédsku vznikl klub Pressfotografernas, který sdružoval novinářské fotografy od roku 1930, ve Velké Británii od roku 1984 působí Britská asociace novinářských fotografů (British Press Photographers Association, BNPA), v Hong Kongu je to od roku 1989 sdružení Hong Kong Press Photographers Association a poměrně krátce (od roku 2000) existuje asociace fotožurnalistů v Severním Irsku s názvem Asociace novinářských fotografů Severního Irska (Northern Ireland Press Photographers Association, N-IPPA).\nMezi profesionální organizace, které sdružují české fotografy, patří od roku 1990 například Asociace profesionálních fotografů ČR, která pokračuje v práci bývalého Fondu výtvarných umění a svazu výtvarných umělců a je zároveň mimo jiné členem Federace evropských profesionálních fotografů. Dále jsou to Svaz českých fotografů, Komora fotografických živností nebo Unie fotografů ČR, která byla ustavena roku 2006.\nNa Slovensku působí Zväz slovenských fotografov, který uděluje ocenění Zlatý odznak a za mimořádně záslužnou práci medaili Jozefa Maximiliána Petzvala.\n\nOrganizace pro zpravodajství, publicistiku a vzdělávání vytvořily řadu ocenění za nejlepší novinářské fotografie. Prestižní americké novinářské a umělecké ocenění Pulitzerova cena za žurnalistickou fotografii bylo poprvé uděleno v roce 1942. Od roku 1968 se tato cena dává fotožurnalistům pravidelně, a to v kategoriích Feature Photography, Spot News Photography (od roku 2000 nazývaná Breaking News). Další ceny uděluje organizace World Press Photo, která má celou řadu poboček v jednotlivých státech na světě; National Press Photographers Association a organizace Pictures of the Year (Fotografie roku). Americká organizace Overseas Press Club (OPC) uděluje každoročně Zlatou medaili Roberta Capy za „nejlepší reportáž, která si vyžádala mimořádnou odvahu“. Ve Francii dostávají nejlepší fotožurnalisté cenu Prix Nadar pojmenovanou po fotografovi Nadarovi, kterou uděluje společnost Gens d’Images. Dalším významným oceněním za vynikající humanistickou fotografii je od roku 1980 Cena W. Eugena Smithe, kterou ve jménu Williama Eugena Smithe uděluje organizace W. Eugene Smith Memorial Fund.\n\nV Československu uděloval od konce čtyřicátých let dvacátého století každoročně ocenění Svaz československých novinářů, od šedesátých let na něj navázal Klub fotoreportérů Československého svazu novinářů. Od 24. listopadu 1995 uděluje v Česku ceny za nejlepší žurnalistické fotografie agentura Czech Press Photo, kterou založila Daniela Mrázková.\n\n\n\n\n\n\n\n\n\n\n\n\n\n\n\n"}
{"id": "364171", "url": "https://cs.wikipedia.org/wiki?curid=364171", "title": "Radek Sušil", "text": "Radek Sušil\n\nRadek Sušil (* 9. ledna 1967 Slavkov u Brna) je český politik a lékař, od října 2008 senátor za obvod č. 75 – Karviná, v letech 2002 až 2018 zastupitel města Karviné, člen ČSSD.\n\nVystudoval Střední zemědělskou technickou školu v Českém Těšíně (198 – 1985) a poté Lékařskou fakultu Univerzity Karlovy v Hradci Králové. V současnosti je vedoucím lékařem gastroenterologie chirurgického oddělení NsP Karviná Ráj.\n\nOd června 2009 je členem ČSSD. Od roku 2002 je členem zastupitelstva statutárního města Karviná na kandidátce ČSSD. V roce 2006 byl znovuzvolen a stal se předsedou zdravotní komise města Karviná. V roce 2008 se rozhodl kandidovat do Senátu PČR ve volebním obvodě 75. Karviná, kde v 1. kole voleb získal 53,34 % hlasů a stal se tak senátorem za tento volební obvod.\n\nV komunálních volbách v roce 2014 obhájil za ČSSD post zastupitele města Karviné. Díky preferenčním hlasům skončil na 1. místě (na kandidátce byl původně osmý). Ve volbách v roce 2018 již nekandidoval.\n\nVe volbách do Senátu PČR v roce 2014 obhajoval za ČSSD mandát senátora v obvodu č. 75 – Karviná. Se ziskem 35,73 % hlasů vyhrál první kolo a postoupil tak do kola druhého. V něm porazil v poměru hlasů 62,63 % : 37,36 % nestraníka za hnutí ANO 2011 Martina Gebauera a senátorem tak zůstal.\n\n"}
{"id": "364173", "url": "https://cs.wikipedia.org/wiki?curid=364173", "title": "Grand Prix de Tennis de Lyon 2008", "text": "Grand Prix de Tennis de Lyon 2008\n\nTenisový turnaj ATP Grand Prix de Tennis de Lyon 2008 se konal ve dnech 20. - 26. října ve francouzském Lyonu v hale na kurtech s tvrdým povrchem. Odměny činily 713,000 EUR.\n\n"}
{"id": "364176", "url": "https://cs.wikipedia.org/wiki?curid=364176", "title": "Tremblay-en-France", "text": "Tremblay-en-France\n\nTremblay-en-France je francouzské město v severovýchodní části metropolitní oblasti Paříže v departementu Seine-Saint-Denis, region Île-de-France.\n\nSousední obce: Villepinte a Vaujours.\n\n\"Počet obyvatel\"\n\nTremblay-en-France je dostupné linkou RER B.\n\n"}
{"id": "364180", "url": "https://cs.wikipedia.org/wiki?curid=364180", "title": "Razorblade Romance", "text": "Razorblade Romance\n\nRazorblade Romance je druhé řadové album finské lovemetalové skupiny HIM vydané v roce 1999.\n\nAlbum obsahuje singly Your Sweet Six Six Six, Wicked Game, Join Me in Death, Right Here in My Arms, Poison Girl a Gone With the Sin. Album bylo nahráno v sestavě Ville Hermanni Valo (zpěv), Linde Lazer (kytara), Mige Amour (basová kytara), Zoltan Pluto (klávesy) a Gas Lipstick (bicí).\n\n01. Your Sweet 666 - 4:12\n02. Poison Girl - 3:51\n03. Join Me (in Death) - 3:38\n04. Right Here in My Arms - 4:03\n05. Bury Me Deep Inside Your Heart - 4:16\n06. Wicked Game - 3:54\n07. I Love You (Prelude to Tragedy) - 3:09\n08. Gone With the Sin - 4:22\n09. Razorblade Kiss - 4:18\n10. Resurrection - 3:39\n11. Death Is In Love With Us - 2:58\n12. Heaven Tonight - 3:18\n\n"}
{"id": "364182", "url": "https://cs.wikipedia.org/wiki?curid=364182", "title": "Théophile Alexandre Steinlen", "text": "Théophile Alexandre Steinlen\n\nThéophile Alexandre Steinlen (10. listopad 1859 Lausanne – 13. prosinec 1923 Paříž), často známý pouze jako Steinlen, byl původem švýcarský malíř, grafik a ilustrátor, který působil v Paříži.\n\nZnám byl svými návrhy plakátů, zejména pro kabaret Le Chat noir, ve stylu francouzské secese.\n\n"}
{"id": "364183", "url": "https://cs.wikipedia.org/wiki?curid=364183", "title": "Strach (rozcestník)", "text": "Strach (rozcestník)\n\nStrach může být:\n\n\n\n\n\n"}
{"id": "364184", "url": "https://cs.wikipedia.org/wiki?curid=364184", "title": "Deep Shadows and Brilliant Highlights", "text": "Deep Shadows and Brilliant Highlights\n\nDeep Shadows and Brilliant Higlights je třetí řadové album finské lovemetalové skupiny HIM vydané v roce 2001.\n\nAlbum obsahuje singly Heartache Every Moment, In Joy and Sorrow, Pretending a Close to the Flame. Album bylo nahráno v sestavě Ville Hermanni Valo (zpěv), Linde Lazer (kytara), Mige Amour (basová kytara), Emerson Burton (klávesy) a Gas Lipstick (bicí).\n\n"}
{"id": "364186", "url": "https://cs.wikipedia.org/wiki?curid=364186", "title": "Alvin Langdon Coburn", "text": "Alvin Langdon Coburn\n\nAlvin Langdon Coburn (11. června 1882 Boston, USA – 23. listopadu 1966 Colwyn Bay, Wales, Velká Británie) byl americký fotograf, člen fotografického spolku Fotosecese a spoluzakladatel Pictorial Photographers of America.\n\nAlvin Langdon Coburn se narodil v Bostonu roku 1882. V roce 1899 odjel do Londýna se svým vzdáleným příbuzným, fotografem Fredem Hollandem Dayem. V roce 1901 se vrátil a v New Yorku si otevřel ateliér. Počátkem roku 1903 měl svou první samostatnou výstavu v \"Camera Clubu\" v New Yorku. V roce 1904 opět odjel do Londýna.\n\nV letech 1903–1909 publikoval Coburn své snímky v časopise Camera Work. V roce 1906 měl samostatnou výstavu v Královské fotografické společnosti v Londýně, kde rovněž vydal dvě ručně tištěné fotografické publikace: \"London\" (1909) a \"New Your\" (1910).\n\nV roce 1912 vytvořil cyklus fotografií \"New York z jeho střech\", ve své době novátorské dílo snímků města z ptačí perspektivy.\n\nDíky svému přátelství s G. B. Shawem měl příležitost portrétovat významné osobnosti. Kolekci portrétů Coburn publikoval roku 1913 pod názvem \"Men of Mark\". Druhý svazek \"More Men of Mark\" vyšel roku 1922. V období 1914–1921 vytvořil třetí cyklus 33 portrétů, hudebních skladatelů a muzikantů, který však nebyl vydán.\n\nRoku 1916 založil s Gertrudou Käsebierovou a C. H. Whitem spolek Pictorial Photographers of America.\n\nV roce 1916 vyvinul Coburn ze skleněných hranolů a zrcadel kaleidoskopické zařízení, pomocí kterého vytvářel abstraktní fotografie zvané \"vortografie\". Byl ovlivněn vorticismem a skupinou britských umělců, mezi kterými byl také básník Ezra Pound. Coburn vystavil v roce 1917 v Londýně celkem 18 vortografií, které vyvolaly velkou pozornost.\n\nV roce 1918 se usadil ve Walesu, kde fotografoval a vydal knihu \"Book of Harlech\". Začal se zajímat o esoterismus a mysticismus, čemuž pak věnoval většinu svého času.\n\n"}
{"id": "364188", "url": "https://cs.wikipedia.org/wiki?curid=364188", "title": "Love Metal", "text": "Love Metal\n\nLove Metal je čtvrté řadové album finské lovemetalové skupiny HIM vydané v roce 2003.\n\nAlbum obsahuje singly Buried Alive By Love, The Funeral Of Hearts a The Sacrament. Album bylo nahráno v sestavě Ville Hermanni Valo (zpěv), Linde Lazer (kytara), Mige Amour (basová kytara), Emerson Burton (klávesy) a Gas Lipstick (bicí).\n\n"}
{"id": "364189", "url": "https://cs.wikipedia.org/wiki?curid=364189", "title": "Jiří Strach", "text": "Jiří Strach\n\nJiří Strach (* 29. září 1973 Praha) je český režisér a herec.\n\nChodil do pražské základní školy v Ostrovní ulici. Po ukončení Gymnázia Jana Nerudy zvolil obor hraná režie na pražské FAMU. Na vysokou školu byl přijat v roce 1991 do ročníku prof. Dušana Kleina.\n\nOd dětství se objevoval jako herec ve filmových rolích. V letech 1999–2002 byl odborným asistentem katedry režie FAMU, od roku 2005 je pedagogem katedry tvorby Filmové akademie Miroslava Ondříčka v Písku.\n\nOd studií se věnuje více režijní tvorbě, převážně pro televizi. Prvním celovečerním hraným filmem, kterým vstoupil do kin, je vánoční pohádka \"Anděl Páně\" z roku 2005. V televizní premiéře se stala nejsledovanějším filmem roku 2006 . Druhý film \"Vrásky z lásky\" (2012) byl návratem herecké dvojice Jiřina Bohdalová a Radoslav Brzobohatý. V roce 2016 natočil velmi úspěšné pokračovaní Anděl Páně 2 a oznámil, že pokud by byl dobry scénář, tak by se 3. pokračování nebránil.\n\nV roce 2007 obdržel od České filmové a televizní akademie (ČFTA) cenu Elsa za režii dramatu \"Operace Silver A\" a rok poté za \"BrainStorm\".\n\nV roce 2010 jej pražský arcibiskup Dominik Duka jmenoval členem Mediální rady České biskupské konference.\n\nV soutěži Prix Europa 2014 v Berlíně v kategorii TV Fiction zvítězil jeho film \"Osmy\" a získal cenu Best European TV Drama.\n\nJe členem České filmové a televizní akademie (ČFTA).\n\nMá staršího bratra, který je lékařem.\n\nV roce 2006 se oženil se svou přítelkyní Magdalenou Stupkovou, děti nemají.\n\n\n\n\n\n\n\n"}
{"id": "364190", "url": "https://cs.wikipedia.org/wiki?curid=364190", "title": "Potemníkovití", "text": "Potemníkovití\n\nPotemníkovití (Tenebrionidae) jsou čeleď brouků celosvětově rozšířených a čítajících více než 20 000 druhů. Mnohé druhy této čeledi mají černé krovky. Potemníci se živí jak čerstvými tak hnijícími rostlinami. Hlavními nepřáteli potemníků jsou ptáci, hlodavci, a ještěrky. Potemníci ve stadiu larvy slouží jako potrava hmyzožravých živočichů chovaných v zajetí. Jsou to larvy druhů \"Tenebrio molitor\", \"Zophobas morio\" a méně známého druhu \"Tenebrio obscurus\".\n\n"}
{"id": "364192", "url": "https://cs.wikipedia.org/wiki?curid=364192", "title": "Toronto Maple Leafs 2008/2009", "text": "Toronto Maple Leafs 2008/2009\n\nSezóna 2008/2009 byla 91. sezonou ( 81. sezónou pod současným názvem ) Toronta Maple Leafs v NHL. Obsadilo ve Východní konferenci 12. místo a do play-off se už počtvrté za sebou neprobojovalo.\n\n"}
{"id": "364197", "url": "https://cs.wikipedia.org/wiki?curid=364197", "title": "Dark Light", "text": "Dark Light\n\nDark Light je páté řadové album finské lovemetalové skupiny HIM vydané v roce 2005.\n\nAlbum obsahuje singly The Wings Of a Butterfly a Killing Loneliness. Album bylo nahráno v sestavě Ville Hermanni Valo (zpěv), Linde Lazer (kytara), Mige Amour (basová kytara), Emerson Burton (klávesy) a Gas Lipstick (bicí).\n\n01. Vampire Heart - 4:46 \n02. (Rip Out)The Wings Of a Butterfly - 3:29 \n03. Under The Rose - 4:49 \n04. Killing Loneliness - 4:29 \n05. Dark Light - 4:30 \n06. Behind The Crimson Door - 4:37 \n07. The Face Of God - 4:35 \n08. Drunk On Shadows - 3:49 \n09. Play Dead - 4:36 \n10. The Nightside Of Eden - 5:39 \n\n"}
{"id": "364201", "url": "https://cs.wikipedia.org/wiki?curid=364201", "title": "Venus Doom", "text": "Venus Doom\n\nVenus Doom je šesté a zatím i poslední řadové album finské lovemetalové skupiny HIM vydané v roce 2007. Kritika a samotná skupina označuje toto album jako nejtvrdší album v historii HIM.\n\nAlbum obsahuje singly Kiss of Dawn a Bleed Well. Album bylo nahráno v sestavě Ville Hermanni Valo (zpěv), Linde Lazer (kytara), Mige Amour (basová kytara), Emerson Burton (klávesy) a Gas Lipstick (bicí).\n\n1. Venus Doom – 5:08 \n2. Love In Cold Blood – 5:54 \n3. Passions Killing Floor – 5:10 \n4. Kiss Of Dawn – 5:54 \n5. Sleepwalking Past Hope – 10:02 \n6. Dead Lover's Lane – 4:28 \n7. Song Or Suicide – 1:10 \n8. Bleed Well – 4:24 \n9. Cyanide Sun – 5:54 \n\n"}
{"id": "364202", "url": "https://cs.wikipedia.org/wiki?curid=364202", "title": "Jana Bezpalcová", "text": "Jana Bezpalcová\n\nJana Bezpalcová (* 19. března 1979 v Prachaticích) je česká akordeonová virtuózka.\n\nNa akordeon se začala učit v šesti letech v prachatické hudební škole. V letech 1993–1999 studovala na konzervatoři v Českých Budějovicích ve třídě Aleny Pustějovské, od roku 1998 zároveň na VŠMU v Bratislavě u profesora Lubomíra Žovice a docenta Rajmunda Kákoniho.\n\nPo bakalářských zkouškách pokračovala od roku 2001 ve studiu na Hochschule für Musik Franz Liszt v německém Výmaru ve třídě prof. Ivana Kovala. V roce 2003 ukončila základní studium diplomem se známkou 1.0 v hlavním oboru a poté složila přijímací zkoušky k čtyřsemestrálnímu postgraduálnímu studiu (\"Konzertexamen\"), které je nejvyšším stupněm vzdělání ve všech instrumentálních oborech na hudebních akademiích v Německu. Pod vedením profesora Ivana Kovala toto studium úspěšně ukončila dvěma sólovými recitály s odlišnými závažnými programy před akademickou komisí v létě 2005.\n\nBěhem svých studií se Jana Bezpalcová zúčastnila mnoha akordeonových soutěží (soutěž konzervatoří Pardubice 1995 – 2. cena, Hořovice 1997 – 1. cena) a umístila se i na předních místech soutěží mezinárodních (Andorra 1997 – 3. cena; Recoaro Terme, Itálie 1998; Nijmegen, Nizozemí 1998; Orense, Španělsko 1999; Hamburg 2005).\n\nOd roku 2005 žije v Praze a pokračuje v koncertní činnosti v České republice, v Německu i jinde v Evropě. Na svém kontě má také vystoupení v Rakousku, Chorvatsku či Libanonu.\n\nPodílí se také na nejrůznějších hudebně-literárních projektech i projektech zasahujících do oblastí mimo žánr vážné hudby.\n\n"}
{"id": "364211", "url": "https://cs.wikipedia.org/wiki?curid=364211", "title": "Intrapersonální komunikace", "text": "Intrapersonální komunikace\n\nIntrapersonální komunikace je prvním z pěti druhů komunikace. Jedná se o aktivní vnitřní zapojení jedince do symbolického zpracování zpráv. Jednotlivec se stává řečníkem i posluchačem, přičemž dochází ke zpětné vazbě v současně navazujícím vnitřním procesu. Intrapersonální komunikaci si lze představit v mysli jednotlivce jako model s vysílačem a přijímačem se zpětnovazební smyčkou. Obecně by se dalo říci, že se jedná o vnitří rozpravu člověka, samomluva.\n"}
{"id": "364216", "url": "https://cs.wikipedia.org/wiki?curid=364216", "title": "St. Petersburg Open 2008", "text": "St. Petersburg Open 2008\n\nTenisový turnaj ATP St. Petersburg Open 2008 se konal ve dnech 20. - 26. října v ruském Petrohradu v hale na kurtech s tvrdým povrchem. Odměny činily 1,049,000 USD.\n\n"}
{"id": "364221", "url": "https://cs.wikipedia.org/wiki?curid=364221", "title": "Železniční trať Karlovy Vary – Johanngeorgenstadt", "text": "Železniční trať Karlovy Vary – Johanngeorgenstadt\n\nTrať č. 142 je železniční trať dlouhá 46,1 kilometrů v Krušných horách v okrese Karlovy Vary. Na trati leží sedmnáct železničních stanic a zastávek. Trať byla budována v několika etapách. Maximální klesání (resp. stoupání) trati je 30 promile (v úseku Pernink–Potůčky). Pro povahu trati (stoupání, převýšení) se jí přezdívá Krušnohorský Semmering. Nejvyšší bod na trase (915 m n. m.) se nachází mezi zastávkami Pernink a Oldřichov u Nejdku a stanice Pernink (902 m n. m.) je druhá nejvýše položená železniční stanice v Čechách.\n\nPůvodně měla být trať zahrnuta jako součást Dráhy císaře Františka Josefa z Vídně do Plzně a odtud pak do Saska. Tento plán z poloviny šedesátých let 19. století byl zavržen pro problémy technického rázu v části Karlovy Vary – Plzeň.\n\nV roce 1881 byl představen projekt místní dráhy z Chodova do Nejdku přes Novou Roli, který zčásti odpovídal dnešnímu vedení trati. Příčinou byly podnikatelské zájmy místních subjektů (továrny na porcelán, pily apod.). Výstavba dráhy v trase dochované do dnešní doby začala po udělení koncese (v roce 1895) až v roce 1897. Jako první byl budován úsek Karlovy Vary, dolní nádraží – Stará Role – Nová Role, který navazoval na místní dráhu z roku 1881. Na něj navazovalo prodloužení z Nejdku do Horní Blatné (dokončen 28. listopadu 1898) a z Horní Blatné do Johanngeorgenstadtu (dokončen 1. dubna 1899), města ležícího již v Sasku.\n\nProvoz byl na trati oficiálně zahájen 15. května 1899, a to se čtyřmi páry osobních vlaků.\n\nV současnosti (2016) jsou na trati nasazovány soupravy ve složení lokomotiva 742 a vozy BDtax (v počtu dvou až tří), motorové vozy 810, Regionova a od roku 2014 jsou na trať nasazovány motorové jednotky RegioShark.\n\nSouprava Siemens Desiro německé železniční společnosti (DB, vedena jako Erzgebirgsbahn) zde přestala být nasazována během druhého desetiletí 21. století. \n\nV zimním období je trať udržována sněhovou frézou na motorovém univerzálním vozíku.\n\nBěžným písmem jsou označeny stanice, kurzívou zastávky.\n\n\n"}
{"id": "364225", "url": "https://cs.wikipedia.org/wiki?curid=364225", "title": "Čát masála", "text": "Čát masála\n\nČát masála (hindsky चाट मसाला, anglicky chaat masala) je indická směs koření, používaná k vylepšení chuti jídel a nápojů. Její doslovný překlad je \"chuťovka z koření\", \"kořeněná chuťovka\" (\"čát\" - chuťovka, svačinka, \"masála\" - koření).\n\nAmčur (mangový prášek), asafoetida, černá sůl, džíra (indický kmín), hřebíček, chili, koriandr, máta, pipal, zázvor. Někdy se také přidává adžvajen, černý pepř, muškátový oříšek a semínka granátového jablka. Všechny složky jsou následně smíchány, poté vysušeny a výsledná směs se formuje do misky nebo na kovový tácek, popř. banánový list.\n\nPoužívá se k dochucení různorodých pokrmů. \n\n\nKromě chuťového významu má směs, podle ajurvédy, také léčivé účinky:\n"}
{"id": "364227", "url": "https://cs.wikipedia.org/wiki?curid=364227", "title": "Masala chai", "text": "Masala chai\n\nMasala chai (hindsky मसाला चाय, česky \"čaj s kořením\", anglicky chai tea, chai latte, chai tea latte) je čaj se směsí koření původem z Indie podávaný s mlékem.\n\nPodle legend sahá historie tohoto nápoje 5000-9000 let do minulosti. Vznikl prý na popud krále, který se snažil podle principů ajurvédy vytvořit očistný a oživující nápoj. Už v minulosti existovaly různé recepty a způsoby přípravy, nejčastěji používaná koření jako kardamon, zázvor, hřebíček, dlouhý pepř a skořice mají nicméně dle ajurvédy léčivé a stimulační účinky a podporují trávení. \n\nČaj se začal do nápoje přidávat až poté, co Britové začali v Indii kultivovat planě rostoucí čajovník a založili r. 1835 v Assamu první čajové plantáže. Zprvu byl ovšem pro Indy příliš drahou složkou, masově dostupný se stal až v 60. letech 20. století s mechanizovaným způsobem zpracování čaje do granulí metodou CTC.\n\nMasala chai pochází z Indie, kde v každém státě mají jiný zvyk jak připravovat poměr koření pro tento čaj. Je proto složité říci jaké koření a v jakém poměru je správně. Například v západní Indii vůbec nepoužívají hřebíček a černý pepř. V Kašmíru připravují masala chai ze zeleného čaje. V Bhópálu přidávají do masala chai špetku soli.\n\nMasala chai je připravován z černého čaje. V Kašmíru je místo černého čaje používán zelený čaj.\n\nZákladní složkou koření v Masala chai vždy tvoří zázvor a kardamom. Další koření je použito podle zvyku v dané části Indie nebo i dle zvyku v rodině. \n\nDoplňující koření:\n\nNejčastější kombinace koření v Masala chai, nabízeného v indii je následující:\nzázvor, kardamom, skořice, anýz, fenykl, pepř, muškátový oříšek a hřebíček.\n\nV Indii se používá buvolí mléko, v západních zemích se používá mléko kravské nebo sojové. Množství mléka v poměru k čaji záleží na osobních preferencích, typicky se mléko dávkuje mezi ¼ až ½ na šálek čaje.\n\nSladit je možno dle chuti cukrem, třtinovým cukrem, nebo medem.\n\nMasala chai se taky prodává pod názvem Yogi čaj. Jeho historie souvisí s působením indického duchovního Yogi Bhajana (vlastním jménem Harbhajan Singh), který v roce 1968 přijel na západ učit kundalini jógu a propagovat sikhismus a ajurvédu. Na svých lekcích servíroval i masala chai, který se stal mezi jeho žáky velmi populární. Yogi Bhajan recept zveřejnil a na jeho základě začala být masala chai prodávána pod značkou Yogi Tee.\nMasala chai se v restauracích a čajovnách též nabízí pod názvy indický kořeněný čaj nebo ajurvédský čaj.\n"}
{"id": "364230", "url": "https://cs.wikipedia.org/wiki?curid=364230", "title": "Taurus (pohoří)", "text": "Taurus (pohoří)\n\nTaurus ( ) je pohoří v jižním a východním Turecku. Začíná na západě u jezera Eğirdir, severně od Antalye, a táhne se nejprve podél pobřeží Středozemního moře, kde je hřeben severně od Tarsu přerušen ve starověku významným průsmykem, tak zvanou Kilikijskou branou, dále severovýchodním směrem až k pramenům Eufratu a Tirgridu, k jezeru Van a hranicím Arménie. Podle pohoří je pojmenována hornatá oblast Montes Taurus na přivrácené straně Měsíce.\n\nV převážně vápencovém pohoří jsou rozsáhlé krasové oblasti s ponornými řekami, vodopády a s největší soustavou jeskyní v Asii. Nejvyšší vrcholky jsou Uludoruk (4135 m) a Cilo (4116 m) v extrémní jihovýchodní části pohoří, kde navazuje na pohoří Zagros, a dále také Demirkazik (3756 m) a Medetsiz (3524 m) v severovýchodní části pohoří. U Kestelu je archeologické naleziště z doby bronzové, kdy se zde těžil cín. Davras blízko Egirdiru je středisko zimních sportů.\n\n"}
{"id": "364249", "url": "https://cs.wikipedia.org/wiki?curid=364249", "title": "Chaetosomatidae", "text": "Chaetosomatidae\n\nChaetosomatidae jsou čeleď brouků z nadčeledi Cleroidea.\n\n\n"}
{"id": "364254", "url": "https://cs.wikipedia.org/wiki?curid=364254", "title": "Jesper Strömblad", "text": "Jesper Strömblad\n\nClas Håkan Jesper Strömblad (* 28. listopadu 1972) je švédský kytarista, zakládající a poslední původní člen skupiny In Flames. 12. února 2010 oznámil, že kvůli osobním a zdravotním problémům In Flames opustil na trvalo.\n\nOd čtyř let hrál na housle, čehož ve 12 letech nechal a začal hrát kytaru.\n\nMezi jeho další projekty patří skupina Dimension Zero, kde hraje na kytaru a dále skupina All Ends, kde skládá muziku a dříve hrál na kytaru. Také je jeden ze zakládajících a bývalých členů skupiny HammerFall, kde hrál na bicí na jejich debutovém albu Glory to the Brave.\n"}
{"id": "364255", "url": "https://cs.wikipedia.org/wiki?curid=364255", "title": "George Clooney", "text": "George Clooney\n\nGeorge Timoty Clooney (* 6. května 1961 Lexington, Kentucky) je americký herec, filmový režisér, producent a scenárista, syn televizního moderátora Nicka Clooneho a synovec zpěvačky Rosemary Clooneyové a herce Josého Ferrera.\n\nHerecké výkony mu vynesly tři Zlaté glóby. Obdržel také dva Oscary – jeden za nejlepší vedlejší roli ve filmu \"Syriana\" a druhý za producentskou činnost (s Affleckem a Heslovem) k thrilleru \"Argo\", jenž vyhrál v kategorii nejlepší film. V historii Cen akademie představuje jediného umělce, který byl nominován v šesti různých kategoriích.\n\nZnámý je svým politickým aktivismem. Od 31. ledna 2008 do dubna 2014 působil jako mírový posel Organizace spojených národů. Hercova humanitární činnost zahrnovala snahu nalezení řešení konfliktu v Dárfúru, spoluzaložení fondů na podporu obětem teroristických útoků z 11. září 2001, tsunami v Indickém oceánu 2004 a zemětřesení na Haiti 2010, kdy organizoval koncert „Hope for Haiti Now“. Pro zvýšení povědomí o světové krizi natočil dokument \"Sand and Sorrow\". Patří také ke členům Rady pro zahraniční vztahy (Council on Foreign Relations), americké neziskové organizace a think tanku, která mj. vydává dvouměsíčník \"Foreign Affairs\".\n\nTelevizní časopis \"TV Guide\" herce v roce 2005 zařadil na 1. místo žebříčku „50 nejvíce sexy hvězd všech dob“. Clooney se na seznamech nejpřitažlivějších osobností objevuje opakovaně.\n\nNarodil se v květnu 1961 v kentuckém Lexingtonu. Matka Nina Bruceová (rozená Warrenová, nar. 1939) je bývalá královna krásy. Otec Nick Clooney pracoval jako televizní moderátor na stanici American Movie Classics. Clooneyho kořeny sahají do Irska, Německa, Anglie a ještě vzdálenější předci žili ve Skotsku a Nizozemsku. Jeho prapraprarodiče z otcovy strany, Nicholas Clooney (z hrabství Kilkenny) a Bridget Byronová, emigrovali do Spojených států z Irska. Čtyři generace nazpět po linii matky byla jeho předkem Mary Ann Sparrowová, polosestra Nancy Hanksové, jejímž synem byl první americký republikánský prezident Abraham Lincoln.\n\nHerec má starší sestru Adelii. K bratrancům patří herci Miguel a Rafael Ferrerovi, kteří jsou syny jeho tety a zpěvačky Rosemary Clooneyové a strýce, herce, Josého Ferrera. Příbuzenský vztah jej také pojí se zpěvačkou Debby Booneovou, jež se provdala za hercova bratrance Gabriela Ferrera (syna José Ferrera a Rosemary Clooneyové).\n\nClooney byl vychován v přísné římskokatolické víře. Školní docházku zahájil na základní škole Blessed Sacrament School v kentuckém Fort Mitchellu. Část svého dětství prožil v Ohiu, kde navštěvoval columbuskou St. Michael's School, a následně mezi lety 1968–1974 veřejné základní školy Western Row Elementary School a St. Susanna School v ohijském Masonu. V době docházky do sedmé třídy se rodina vrátila do Kentucky.\n\nNa druhém stupni základní školy (Middle School) se u něj rozvinula Bellova obrna, postihující horní a dolní větev lícního nervu jedné strany obličeje. K vyléčení došlo do jednoho roku. V rozhovoru pro deník \"Daily Mirror\" z dubna 2003 uvedl: „\"Byla to nejhorší doba v mém životě. Víte, jak děti dovedou být kruté. Stal jsem se terčem posměšků, ale tato zkušenost mě posílila\"“.\n\nPoté, co se rodiče přestěhovali do kentucké Augusty, začal studovat na místní střední škole Augusta High School. Podle hercova vyjádření skládal všechny testy na stupeň A či B. Patřil k zapáleným hráčům baseballu a basketbalu. V roce 1977 se pokusil proniknout do profesionálního baseballového týmu Cincinnati Reds, s nímž hrál, ale nezískal nabídku smlouvy. Došlo tak k jeho vyřazení v prvním kole zeštíhlování týmu.\n\nV letech 1979–1981 se stal posluchačem Northern Kentucky University, na níž studoval jako hlavní obor televizní žurnalistiku. Krátce také docházel na University of Cincinnati, ovšem ani jednu z univerzit nedokončil. Příležitostně si vydělával prodejem mužských oděvů a řezáním tabáku.\n\nNa televizní obrazovce debutoval v roce 1978 seriálem \"Centennial\". Známost širokého publika mu přinesla role doktora Douglase Rosse v seriálu \"Pohotovost\", natáčeného mezi lety 1994–1999, jež mu vynesla dvě nominace na Cenu Emmy a na Zlatý glóbus. Během tohoto období se začal prosazovat do hlavních postav celovečerních filmů. První takovou roli ztvárnil roku 1996 v Rodriguezově upířím snímku \"Od soumraku do úsvitu\" po boku Quentina Tarantina. Přesvědčivý herecký výkon mu vynesl Saturnovu cenu pro nejlepšího herce a Cenu MTV za objev roku. Zahrál si také ve filmech \"Batman a Robin\" (1997) a \"Zakázané ovoce\" (1998), v nichž poprvé spolupracoval s režisérem Stevenem Soderberghem.\n\nRoku 1999 ztvárnil hlavní úlohu v kritikou oceňované válečné satiře \"Tři králové\", odehrávající se na pozadí války v Zálivu. V roce 2001 jeho celosvětová popularita vzrostla po premiéře remaku krimi-komedie \"Dannyho parťáci\", nejvýnosnějším snímku, v němž se kdy objevil. Následovaly dva sequely \"Dannyho parťáci 2\" (2004) a \"Dannyho parťáci 3\" (2007), které již nedosáhly takové úspěšnosti.\n\nRežijní debut zaznamenal roku 2002 špionážním životopisným dramatem \"Milujte svého zabijáka\". Na režisérskou stoličku následně usedl v projektech \"Dobrou noc a hodně štěstí\" (2005), \"Tvrdé palice\" (2008), \"Den zrady\" (2011) a Památkáři (2013).\n\nOscara za nejlepší vedlejší mužskou roli mu vynesl výkon v thrilleru \"Syriana\" (2005) ze středovýchodního regionu a nominace na Oscara za nejlepší mužský herecký výkon obdržel za thriller \"Michael Clayton\" (2007), komedii \"Lítám v tom\" (2009) a komediální drama \"Děti moje\" (2011), které mu vyneslo Zlatý glóbus za nejlepší mužský výkon v dramatu. V roce 2013 převzal jako producent společně s režisérem Benem Affleckem a Grantem Heslovem Oscara za nejlepší film \"Argo\".\n\nV letech 1989–1993 byl ženatý s herečkou Talií Balsamovou. Roku 2007 prohlásil, že se znovu již nikdy neožení. Během natáčení reklamního spotu na vermut Martini se v roce 2000 potkal britskou modelku Lisu Snowdonovou, s níž udržoval pět let více či méně pevný vztah.\n\nV červnu 2007 se jeho přítelkyní stala osobnost reality show Sarah Larsonová, ale pár se rozešel v květnu 2008. Od července 2009 měl poměr s italskou herečkou Elisabettou Canalisovou, až do jejich vzájemného odloučení v červnu 2011. Od července 2011 pak žil s americkou herečkou, modelkou a wrestlerkou Stacy Keiblerovou, než došlo k jejich rozchodu v červenci 2013. Mezi další ženy, s nimiž udržoval partnerský vztah, se řadily Kelly Preston (1987–1989), Renée Zellweger (2001), Krista Allenová (2002–2008), stejně jako francouzská televizní celebrita Céline Balitranová (1996–1999).\n\nDne 28. dubna 2014 se zasnoubil s právničkou Amal Alamuddinovou. Sňatek proběhl 27. září téhož roku v benátském paláci Ca' Farsetti. Oddávajícím se stal hercův přítel a bývalý římský starosta Walter Veltroni. V červnu 2017 se jim narodili dvojčata Ella a Alexander.\n\nAmerický časopis \"People\" jej opakovaně uvedl v žebříčku „nejpřitažlivějších mužů světa“. Voskové Muzeum voskových figurín Madame Tussaud v Las Vegas nabízí ženám možnost svatebního fota s Clooneyho voskovou figurínou, oblečené do smokingu.\n\nHerec má domov v Los Angeles. Prostřednictvím své firmy George Guifoyle Trust koupil roku 1995 v tomto kalifornském městě dům s pozemkem o rozloze 683,2 m. Pořídil si také sídlo Villa L'Oleandra v italské obci Laglio, které leží na břehu jezera Lago di Como, poblíž bývalé rezidence italské spisovatelky a básnířky Ady Negriové.\n\nClooney byl, spolu se svou tehdejší přítelkyní Sarah Larsonovou, dne 21. září 2007 účastníkem dopravní nehody. Oba členové páru byli zraněni poté, co se motocykl řízený hercem srazil s autem na silnici v newjerseyském Weehawkenu. Řidič vozidla uvedl, že se Clooney snažil projet kolem něj zprava, zatímco herec tvrdil, že automobil signalizoval odbočení doleva, a poté se náhle rozhodl zatočit doprava, čímž srazil jeho motocykl.\n\nPoraněný Clooney byl po ošetření v nemocnici Palisades Medical Center v North Bergenu propuštěn ze zdravotnického zařízení. Více než dvě desítky zaměstnanců nemocničního personálu pak byly 9. října 2007 postaveny mimo službu bez náhrady, za neoprávněné nahlížení do Clooneyho zdravotní dokumentace, čímž porušily federální zákon. Herec k tomu uvedl: „\"Ačkoli velmi lpím na právu pacienta na soukromí, doufal jsem, že by se to mohlo urovnat bez suspendování členů zdravotnického personálu\"“.\n\nGeorge Clooney je obsazován do dlouhometrážních – večerních – filmů, stejně jako do televizních rolí. Do roku 2013 si úhrnem zahrál ve více než čtyřiceti filmech a dalších čtrnácti televizních filmech a seriálech.\n\nZ hlediska celkových tržeb filmů, v nichž se objevil, patří na čelo žebříčku nejlepších herců, když k roku 2013 celkový výdělek této filmové tvorby činil 1,56 miliardy dolarů, což představovalo průměrný zisk 53,9 miliónu dolarů na jeden snímek. K danému roku si zahrál ve třinácti snímcích, z nichž každý vydělal přes 200 miliónů dolarů. Největších tržeb dosáhlo drama \"Gravitace\", které získalo přes 600 miliónů dolarů. Vystřídalo tak na čele krimi-komedii \"Dannyho parťáci\" z roku 2001, jejíž tržby činily 450 miliónů.\n\n\n[[Kategorie:Držitelé ceny BAFTA Britannia Awardgg"}
{"id": "364263", "url": "https://cs.wikipedia.org/wiki?curid=364263", "title": "Luxembourg Open", "text": "Luxembourg Open\n\nLuxembourg Open, oficiálně BGL BNP Paribas Luxembourg Open, je každoročně hraný profesionální tenisový turnaj žen v lucemburském městě Kockelscheuer v těsné blízkosti hlavního města Lucemburku. V rámci okruhu WTA Tour se řadí do kategorie WTA International Tournaments. Koná se v říjnovém termínu, jakožto jeden z posledních turnajů sezóny. Probíhá v halovém komplexu Kockelscheuer Sport Centre na krytých dvorcích s tvrdým povrchem.\n\nTurnaj vznikl jako exhibiční událost v roce 1991 a prvních pět ročníků se hrála pouze dvouhra exhibičního charakteru.\nDo sezóny 2009 nesl název \"Fortis Championships Luxembourg\". První ročník proběhl v roce 1991 a další čtyři roky se konal jako exhibiční turnaj, který vyhrály Jana Novotná, Martina Navrátilová a Sabine Appelmansová. Od sezóny 1996 je součástí profesionálního okruhu WTA Tour. V letech 1996–2004 patřil do třetí kategorie, od roku 2005 povýšil do druhé a konečně pro rok 2008 byl opět přeřazen do třetí výkonnostní úrovně.\n\nDo dvouhry nastupuje třicet dva hráček a čtyřhry se účastní šestnáct párů. Nejvíce vítězství ve dvouhře drží bývalá belgická světová jednička Kim Clijstersová, když triumfovala v pěti ročnících 1999, 2001, 2002, 2003 a 2005. V sezóně 2012 turnaj vyhrála Američanka Venus Williamsová a ve třiceti dvou letech se daný rok stala nejstarší šampiónkou singlové události na okruhu.\n\n\n"}
{"id": "364264", "url": "https://cs.wikipedia.org/wiki?curid=364264", "title": "Moderní architektura", "text": "Moderní architektura\n\nModerní architektura je termín užívaný pro mnoho stavitelských stylů s podobnými charakteristikami – na prvním místě jde o zjednodušení forem a eliminaci ornamentů. Tento sloh byl vytvořen na počátku 20. století. Moderní architekturu přijalo mnoho vlivných architektů a teoretiků architektury, ačkoliv v první polovině 20. století bylo postaveno pouze málo „moderních budov“. Získala popularitu až po 2. světové válce a stala se na tři desetiletí dominujícím architektonickým stylem pro budovy institucí a firem.\n\nPřesné charakteristiky a původy moderní architektury jsou stále otevřené k interpretaci a diskusi.\n\nNěkteří historici považují vyvinutí moderní architektury jako sociální aspekt, úzce spojený s projektem moderny a tudíž osvícenství. Podle jejich názoru se moderní sloh rozvinul jako výsledek sociální a politické revoluce.\n\nJiní vidí moderní architekturu jako prvotně řízenou technologickým a stavitelským vývojem a je pravdou, že schopnosti materiálů, které se pro nové budovy používaly, jako např. železo, ocel, beton a sklo, přispěly k objevu nových technik staveb a byly součástí průmyslové revoluce. V roce 1796 majitel mlýna v Shrewsbury Charles Bage použil poprvé ohnivzdorný design, který spočíval v odlitém železu a cihlách s podlahou z dlažebních kostek. Taková konstrukce velmi posilnila strukturu mlýnů, což jim umožnilo umístit mnohem větší stroje. Ale kvůli malým znalostem o železe jako stavebním materiálu se mnoho dřívějších mlýnů zhroutilo. To trvalo do počátku 30. let 19. století, kdy Eaton Hodgkinson představil světu nosník, vedoucí k velkému rozšíření železných konstrukcí. Tento druh strohé industriální architektury změnil naprosto krajinu severní Británie a vedl k tomu, že města jako Manchester a části hrabství West Yorkshire začala být nazývána „Tmavé satanovy mlýny“.\n\nKřišťálový palác postavený Josephem Paxtonem při příležitosti Světové výstavy v roce 1851 je raným příkladem železné a ocelové stavby; možná nejlepším příkladem je však vývoj vysokých ocelových mrakodrapů v Chicagu kolem roku 1890 Williamem Le Baronem Jenneym a Louisem Sullivanem. Z raných staveb, které užívaly beton jako hlavní cestu architektonických vyjádření (spíše než čistě pro užitek), jmenujme Chrám jednoty Franka Lloyda Wrighta, postavený v roce 1906 u Chicaga, a Druhé Goetheanum Rudolfa Steinera, postavené v roce 1926 u Basileje ve Švýcarsku.\n\nJiní historikové pokládají modernismus za věc vkusu, za reakci proti eklekticismu a marnotraným slohovým excesům viktoriánské doby a eduardského art nouveau. Je třeba poznamenat, že ruské a španělské slovo pro art noveau jsou téhož původu jako anglické slovo „moderní“, ačkoliv jejich významy se liší.\n\nAť už bylo důvodem cokoliv, kolem roku 1900 začalo mnoho architektů po celém světě vyvíjet nová architektonická řešení, aby spojili tradice (např. gotiku) s novými technologickými možnostmi. Práce Louise Sullivana a Franka Lloyda Wrighta v Chicagu, Victora Horty v Bruselu, Antoniho Gaudího v Barceloně, Otto Wagnera ve Vídni a Charlese Rennieho Mackintoshe v Glasgowě, mezi mnoha jinými, mohou být považovány za boj mezi starým a novým. V této době se začal termín moderní architektura, blížící se svému pozdějšímu významu, používat i v tisku a objevil se v názvu knihy Otto Wagnera.\n\nKlíčovou organizací, která uchopila ideály arts and crafts a modernismu tak, jak se vyvinuly v 20. letech 20. století, byl Deutscher Werkbund (Německé federace práce) a Německá asociace architektů, designérů a průmyslníků. Byla založena v roce 1907 v Mnichově na popud Hermanna Muthesia. Muthesius byl autorem třísvazkového \"Anglického domu\" z roku 1905, který byl náčrtem praktických lekcí anglického hnutí Arts and crafts a byl rovněž předním politickým a kulturním komentátorem. Cílem Werkbundu bylo sponzorovat pokus začlenit tradiční řemesla s technikami průmyslové hromadné výroby. Původně organizace zahrnovala dvanáct architektů a dvanáct obchodních firem, ale rychle se rozšířila. Mezi architekty patřil Peter Behrens, Theodor Fischer (který působil jako její první prezident), Josef Hoffmann a Richard Riemerschmid. Joseph August Lux, kritik rakouského původu, pomáhal formulovat její program.\n\nV 20. letech 20. století získaly věhlas nejdůležitější osoby moderní architektury. Do velké trojky je běžně počítán Le Corbusier ve Francii a Ludwig Mies van der Rohe a Walter Gropius v Německu. Mies van der Rohe a Gropius byli oba řediteli Bauhausu, jedné z mnoha evropských škol a asociací spojených se snahou skloubit tradici řemesel a průmyslové technologie.\n\nKariéra Franka Lloyda Wrighta probíhala souběžně a ovlivňovala dílo evropských modernistů, obzvláště přes Wasmuth Portfolio, ale sám Wright odmítal být řazen z těmito osobnostmi do jedné linie. Wright měl hlavní vliv jak na Gropia, tak na van der Roheho, stejně tak jako na celou tuto organickou architekturu.\n\nVelmi výrazný podíl na krystalizaci moderní architektury měly také české země a čeští architekti Bohuslav Fuchs, Jaroslav Fragner a Jaromír Krejcar. Písemné disputace Karla Teigeho s Le Corbusierem budí stále velkou pozornost.\n\nV roce 1932 se konala důležitá výstava MOMA, Mezinárodní výstava moderní architektury, organizovaná Philipem Johnsonem. Johnson a jeho spolupracovník Henry-Russell Hitchcock nakreslili společně mnoho různých vláken a trendů, označili je za stylově podobné, které mají jeden cíl, a začlenili je do mezinárodního slohu.\n\nTo byl důležitý obrat. S druhou světovou válkou prchly důležité postavy Bauhausu do Spojených států, do Chicaga, na Harvardskou školu designu a na univerzitu Black Mountain. Zatímco u malých obytných budov se design moderní architektury nestal nikdy dominantním slohem, v institucionální a komerční architektuře se stal dominantním, a ve školách (pro vedoucí osobnosti této profese) jediným přijatelným řešením designu od roku 1932 po cca rok 1984.\n\nArchitekti pracující v mezinárodním slohu chtěli prorazit s architektonickou tradicí a designem jednoduchých budov bez ornamentů. Nejběžněji užívanými materiály jsou sklo na fasády, ocel na exteriéry a beton na podlahy a interiéry; plány podlah byly funkcionální a logické. Tento styl byl nejevidentnější v designu mrakodrapů. Jeho možná nejznámější ukázky zahrnují sídlo Spojených národů (Le Corbusier, Oscar Niemeyer, Howard Robertson), budova Seagram (Ludwig Mies van der Rohe) a dům Lever (Skidmore, Owings and Merrill) – všechny tyto budovy jsou v New Yorku. Prominentním příkladem z obytných domů je dům Lovell (Richard Neutra) v Los Angeles.\nKritici mezinárodního stylu poukazují na to, že jeho přísná, nekompromisně pravoúhlá geometrie je nelidská. Le Corbusier jednou popsal budovy jako „stroje k bydlení“, ale lidé nejsou stroje a předpokládalo se, že nebudou chtít žít ve strojích. Dokonce Philip Johnson přiznal, že byl „unaven krabicí“. Od počátku 80. let 20. století začalo mnoho architektů dobrovolně hledat cestu od přímočarých designů k více různorodým stylům. Okolo poloviny století začali někteří architekti experimentovat s organickými formami, o kterých se domnívali, že jsou více lidské a dosažitelné. Modernismus poloviny století, neboli organický modernismus, byl velmi oblíben díky své demokratické a hravé přirozenosti. Alvar Aalto a Eero Saarinen byli dvěma z nejvíce plodných architektů a designérů tohoto hnutí, které ovlivnilo současný modernismus.\n\nAčkoliv stále panuje debata kvůli tomu, kdy a proč vlastně začal úpadek moderního hnutí, kritika moderní architektury začala již v 60. letech na základě tvrzení, že tento sloh je univerzální, sterilní, elitářský a postrádá význam. Jeho cesta začala kostnatět ve „styl“, který hrozil tím, že začne upadat do série manýrů. Siegfried Giedion v jeho předmluvě k evolučnímu textu \"Prostor, čas a architektura\" (prvně napsáno v roce 1941) z roku 1961 začínal takto: „V současné době existuje v architektuře jistý zmatek, jako v malířství; druh pauzy, dokonce snad druh vyčerpání.“ V Metropolitním muzeu umění diskutovalo symposium v roce 1961 otázku \"Moderní architektura: smrt, nebo metamorfóza?\" V New Yorku coup d’état upozornil na rozpor ohledně budovy Pan Am, která se rýsovala nad nádražím Grand Central Terminal a měla výhodu konceptu modernistických nemovitostí „vzdušných práv“. V kritice Ady Louise Huxtableho a Douglasse Haskella byla považována za něco, co „rozděluje“ klid Park Avenue a „poskvrňuje“ reputace souboru architektů: Waltera Gropia, Pietra Belluschiho a stavitelů z firmy Emery Roth & Sons. Vzestup postmodernismu byl připisován rozporu s moderní architekturou. V 80. letech se zdálo, že postmodernismus zvítězil nad modernismem; nicméně postmodernistická estetika postrádala napětí a v polovině 90. let získala na mezinárodní dominanci neomoderní (hypermoderní) architektura. Jako součást tohoto obrození byla znovu navštívena většina kritiků modernistů, byli vyvráceni a znovu oživeni; a modernistický idiom opět jednou dominoval v současné institucionální a komerční praxi, ale nyní mnohem více soupeřil s obnoveným tradičním architektonickým designem v komerční a institucionální architektuře. Design obytných budov je stále ovládán tradiční estetikou.\n\nModerní architektura je obvykle charakterizována:\n\nAčkoliv je moderní architektura relativně mladá, může být zničena demolicí, zanedbáváním nebo stárnutím. Zatímco roste strach o stav ohrožených moderních budov, hrozby přetrvávají. Neziskové skupiny jako např. Světový fond památek, Docomomo International nebo Ochranná síť nedávné minulosti pracují, aby zachránily a zdokumentovaly ohroženou moderní architekturu. V roce 2006 uvedl Světový fond památek do provozu Modernismus v ohrožení, obhajující a konzervační program. Modernistické stavby v New Orleans byly ve stoupající míře navrženy k demolici po hurikánu Katrina. Současné plány hodlají v New Orleans nechat zdemolovat mnoho veřejných škol postavených v modernistickém slohu, stejně jako velkou část Civic Plaza. Fondy FEMA se budou účastnit stržení Budovy státu a budovy Státního nejvyššího soudu – obě tyto budovy byly navrženy spolupracujícími architektonickými firmami August Perez a společníci, Goldstein, Parham a Labouisse, a Favrot, Reed, Mathes a Bergman. Školský obvod na obnovu New Orleans navrhl demolice škol Charlesem R. Colbertem, Curtisem a Davisem, a Ricciuti Associates. Budova z roku 1959 postavená Lawrencem a Saundersem pro Mezinárodní asociaci přístavních dělníků je v současné době demolicí ohrožená, ačkoliv Spojené státy podporují její konzervaci.\n\n"}
{"id": "364278", "url": "https://cs.wikipedia.org/wiki?curid=364278", "title": "Smolík", "text": "Smolík\n\nSmolík je české příjmení, které nosí více různých osobností:\n\n\nSmolík bylo používáno jako příjmení lidí, sbírajících smůlu na vysmolování dřevěných nádob, lýkových košů, používaných při hašení požárů či lodí.\n\nSmolík, z čeština smola / polsky smoła, smołka = dehet / Pech, Teer.\n\nNěmecké varianty jsou Schmolik, Schmolka / Schmolke, Schmucfink ale také Smolka. \n"}
{"id": "364279", "url": "https://cs.wikipedia.org/wiki?curid=364279", "title": "Javier Bardem", "text": "Javier Bardem\n\nJavier Ángel Encinas Bardem (* 1. březen 1969) je španělský herec, držitel Oscara, Zlatého glóbu a dalších cen.\n\nNarodil se v Las Palmas na Kanárských ostrovech do umělecké rodiny. Jeho matka Pilar Bardem je herečka, jeho děda byl herec Rafael Bardem, strýc režisér a scenárista Juan Antonio Bardem, oba sourozenci Carlos a Mónica jsou také herci. Již v dětství začal hrát divadlo a účinkoval v televizních seriálech, jako hráč ragby se dostal do španělského národního týmu. Začal studovat malířství, ale studium nedokončil.\n\nSvoji první významnější roli získal ve svých 20 letech ve filmu \"Las edades de Lulú\". V roce 1992 natočil svůj první mezinárodně úspěšný film \"Šunka, šunka\", ve kterém hrála i Penélope Cruz. Do obou těchto filmů jej obsadil španělský režisér Juan José Bigas Luna, který ve spolupráci s ním pokračoval i později. Zahrál si také ve filmech Pedra Almodovara \"Vysoké podpatky\" a \"Na dno vášně\".Po účinkování v mnoha španělských filmech konečně prorazil na mezinárodní scéně filmem \"Než se setmí\", kde ztvárnil kubánského spisovatele Reinalda Arenase. To byl zároveň jeho první anglicky mluvící role. O dva roky později si zahrál v režisérském debutu Johna Malkoviche \"Tanečník seshora\".\n\nÚspěch u kritiky mu přinesl film \"Hlas moře\", kde hrál kvadruplegika, který žádal o asistovanou sebevraždu, Rámóna Sampedra. Tento film získal Oscara za nejlepší cizojazyčný film, Bardem získal cenu Goya a ocenění na benátském filmovém festivalu. V roce 2006 ztvárnil postavu bratra Lorenza ve Formanově filmu \"Goyovy přízraky\".\n\nV roce 2007 si zahrál ve snímku filmové adaptaci bratrů Coenových knihy \"Tahle země není pro starý\". Za tuto roli získal několik ocenění, mj. Oscara, Zlatý glóbus a cenu BAFTA. V témže roce také ještě ve filmovém zpracování knihy Gabriela Garcíi Márqueze Láska za časů cholery režiséra Mikea Newella. V roce 2008 získal roli ve filmu Woodyho Allena \"Vicky Cristina Barcelona\".\n\nV roce 2010 ztvárnil hlavní roli ve filmu režiséra Alejandra Gonzáleze Iñárritu \"Biutiful\", za kterou byl oceněn na Filmovém festivalu v Cannes cenou pro nejlepšího herce. Za stejnou roli získal nominaci na Oscara za nejlepší mužský herecký výkon v hlavní roli. Stal se tak prvním hercem, který byl na tuto cenu nominován za herecký výkon celý odvedený ve španělštině. V lednu 2011 mu byla nabídnuta role ve 23. filmu o Jamesi Bondovi - ve filmu \"Skyfall\" ztvárnil hlavního záporného hrdinu Silvu.\n\nJeho manželkou se stala španělská herečka Penélope Cruz, se kterou natáčel film \"Vicky Cristina Barcelona\". V průběhu natáčení tohoto filmu v sobě našli zalíbení a svou lásku zpečetili tajnou svatbou na Bahamách v polovině července roku 2010. 22. ledna 2011 se mu a jeho ženě narodil syn Leo. Penelope ho přivedla na svět v losangeleské nemocnici Cedars-Sinai (nejdříve chtěla rodit v Madridu, kde oba manželé žijí, ale poté si situaci rozmyslela a porodem v LA usnadnila synovi zisk amerického občanství- tzn. Leo je Španěl po rodičích, ale i Američan). 22.7.2013 se jim narodila v Madridu dcera Luna. V souvislosti s legalizací sňatků osob stejného pohlaví ve Španělsku v roce 2005 šokoval Javier prohlášením, že by se \"oženil hned zítra, jen aby nasral církev\", kdyby byl gay.\n\n"}
{"id": "364282", "url": "https://cs.wikipedia.org/wiki?curid=364282", "title": "Soupis památek", "text": "Soupis památek\n\nSoupis památek, plným názvem Soupis památek historických a uměleckých v království Českém (německy Topographie der Historischen und Kunst-Denkmale im Königreiche Böhmen, později Soupis památek historických a uměleckých v Republice československé) byla edice, kterou vydávala „Archaeologická kommisse“ při České akademii císaře Františka Josefa pro vědy, slovesnost a umění (1897–1918), později Archaeologická kommisse při České akademii věd a umění (1921–1937). \n\nPo roce 1989 vyšly některé díly v reprintu (Prachatice). Dále se podařilo dodatečně vydat nedokončené díly (Karlovy Vary (německy), Pardubice – Holice – Přelouč, Ledeč nad Sázavou, Frýdland, Litoměřice, Město Český Krumlov).\n\nVydané tituly:\n\nČlánek je zpracován na základě dobové inzerce a údajů z databáze Národní knihovny České republiky.\n\n\n"}
{"id": "364283", "url": "https://cs.wikipedia.org/wiki?curid=364283", "title": "Jan Smolík", "text": "Jan Smolík\n\nJan Smolík (* 24. prosince 1942 Lipník nad Bečvou) je bývalý český cyklista. \n\nVítěz Závodu míru v roce 1964; vyhrál tři etapy a v cíli měl na druhého v pořadí Güntera Hoffmanna z NDR náskok sedm a tři čtvrtě minuty. V jednadvaceti letech byl historicky nejmladším vítězem závodu. Startoval i na Letních olympijských hrách 1964 v Tokiu v silničním závodě jednotlivců, kde dojel na 71. místě, a na Letních olympijských hrách 1968 v Mexico City, kde byl dvacátý třetí.. Vyhrál závod Praha - Karlovy Vary - Praha 1963, mistrovství ČSSR v silničním závodě jednotlivců 1965, Velkou cenu L'Humanité 1966, na závodě Okolo Rakouska 1967 byl čtvrtý, na Tour Bohemia byl druhý v roce 1970 a vyhrál v roce 1971.\n\nJeho sportovní kariéra je spojena s armádním sportovním oddílem Dukla Brno, kde později působil také jako trenér. Po odchodu do důchodu působí jako traťový komisař na Masarykově okruhu. Český olympijský výbor mu udělil v roce 2014 Cenu fair play.\n\n\n\n"}
{"id": "364284", "url": "https://cs.wikipedia.org/wiki?curid=364284", "title": "STS-61-A", "text": "STS-61-A\n\nSTS-61-A byla devátá mise raketoplánu Challenger. Celkem se jednalo o 22. misi raketoplánu do vesmíru. Cílem letu bylo vynesení německé stanice „Spacelab D-1“. Během této mise poprvé a naposledy letěla raketoplánom osmičlenná posádka, od startu až do přistání, což byl zároveň největší počet osob na palubě vesmírné lodi.\n\nRaketoplán odstartoval z rampy 39-A Kennedyho vesmírného střediska 30. října 1985 v 17:00 UT. Před startem se vyskytla závada na palivové baterii č. 1, ve které poklesla teplota mimo povoleného rozsahu. Vzhledem k tomu, že další dvě baterie dokázaly zabezpečit energii pro všechny experimenty, byl start i přes závadu povolen.\n\nKrátce po navedení na suborbitální dráhu v T+11 minut se vyskytl další problém. Selhal regulátor tlaku hélia v pravém modulu zadních motorů RCS a tlak začal klesat. Posádka Challengeru však problém vyřešila přechodem na druhou nezávislou přívodovou větev. V čase T+45 minut byl raketoplán navedený na operační, téměř kruhovou oběžnou dráhu okolo Země.\n\nPosádka raketoplánu se rozdělila na dvě směny. První, nazývaná \"modrá\" nastoupila do práce 3 hodiny 30 minut po startu a začala s oživováním Spacelabu. Řízení oživené laboratoře potom převzalo západoněmecké středisko. V Německé spolkové republice mohli sledovat experimenty v přímém přenosu.\n\nDruhá směna se označovala jako \"červená\". Během sedmidenní mise se stihlo uskutečnit zhruba 80 procent plánovaného programu. Posádka celou dobu zápasila s technickými problémy, mezi které patřilo i unikání vzduchu ze Spacelabu.\n\nPoslední experiment se uskutečnil 6. listopadu během přistávání. Byla to zkouška řízení pomocí ovládání předního podvozku. Tuto změnu v konstrukci si vynutily problémy během přistávání mise STS-51-D. Challenger bezpečně přistál v 17:44 UT na dráze 17 Edwardsově letecké základně.\n\n"}
{"id": "364290", "url": "https://cs.wikipedia.org/wiki?curid=364290", "title": "Aden", "text": "Aden\n\nAden (z arabského slova \"adan\", což znamená \"ráj\") je největší jemenský přístav a v letech 1967–1990 hlavní město bývalého Jižního Jemenu. Leží na jihu země u Adenského zálivu, počet obyvatel je 1 760 923 (2016)\n\nMěsto má ideální přírodní přístav v kráteru vyhaslé sopky, který je umělou šíjí spojen s pevninou, kde se rozkládá moderní část města. Pro svůj strategický význam byl Aden důležitým sídlem už ve starověku, podle jedné legendy zde bylo místo, kde Kain zabil Ábela . V roce 1832 přístav obsadili Britové, kteří zde zřídili kolonii, z níž mohli kontrolovat cestu do Indie a zároveň dobývat další území na jihu Arabského poloostrova. V listopadu zde 1967 byla vyhlášena nezávislost země, která se v květnu 1990 spojila se Severním Jemenem. V letech 1994 a 2007 proběhla v Adenu povstání jihojemenských separatistů (mj. proto, že Severojemenci nikdy nesplnili slib daný při sjednocení, že sem přenesou hlavní město ze San'á).\n\nV Adenu se nachází mezinárodní letiště, univerzita, ropná rafinérie, dva tisíce let starý zavlažovací systém či pevnost Sira na ostrově kontrolujícím vjezd do přístavu. Součástí aglomerace je také rezidenční čtvrť Madínat aš-Šáb (dříve Madínat al-Ittihád), budovaná v padesátých letech po vzoru Brasílie jako budoucí metropole. Ve městě často pobýval básník a dobrodruh Arthur Rimbaud. Přes množství architektonických památek není Aden moc navštěvován turisty kvůli špatné bezpečnostní situaci.\n\n"}
{"id": "364291", "url": "https://cs.wikipedia.org/wiki?curid=364291", "title": "STS-51-F", "text": "STS-51-F\n\nSTS-51-F byla osmá mise raketoplánu Challenger. Celkem se jednalo o 19. misi raketoplánu do vesmíru. Cílem letu bylo vynesení stanice „Spacelab 2“. Při tomto letu byla také do vesmíru poprvé vynesena zkamenělina dinosaura (rod \"Maiasaura\").\n\n"}
{"id": "364298", "url": "https://cs.wikipedia.org/wiki?curid=364298", "title": "STS-51-B", "text": "STS-51-B\n\nSTS-51-B byla sedmá mise raketoplánu Challenger. Celkem se jednalo o 17. misi raketoplánu do vesmíru. Cílem letu bylo vynesení stanice „Spacelab 3“.\n\n"}
{"id": "364300", "url": "https://cs.wikipedia.org/wiki?curid=364300", "title": "Fortis Championships Luxembourg 2008", "text": "Fortis Championships Luxembourg 2008\n\nTenisový turnaj WTA Fortis Championships Luxembourg 2008 se konal ve dnech 20.–26. října v Kockelscheueru u  Lucemburku v hale na tvrdém povrchu. Odměny činily 225,000 dolarů.\n\n"}
{"id": "364301", "url": "https://cs.wikipedia.org/wiki?curid=364301", "title": "Farní sbor Českobratrské církve evangelické v Letohradě", "text": "Farní sbor Českobratrské církve evangelické v Letohradě\n\nFarní sbor Českobratrské církve evangelické v Letohradě je sborem Českobratrské církve evangelické v Letohradě. Sbor spadá pod Královéhradecký seniorát.\n\nLetohradský sbor (do roku 1946 kyšperský) leží na úpatí Orlických hor na rozhraní Čech, Moravy a Polska. Vznikl jako ovoce přestupového hnutí po I. světové válce z kazatelské stanice farního sboru v Horní Čermné, která byla založena v roce 1921 tehdejším čermenským farářem L. Řepou. Za spolupráce J. Motla bylo roku 1932 umožněno pravidelné konání služeb božích každou neděli. Po 20 letech se pak podařilo utvořit v Letohradě filiální sbor s vlastním duchovním J. Voborníkem. To již mohla být zahájena také činnost v nově utvořené kazatelské stanici v Žamberku, kterou od roku 1940 pomáhali organizovat bratři J. Ruml a J. Trnka. Ještě během války zahájeno konání služeb božích v misijní stanici v Jablonném n. O. Po skončení války se k letohradskému sboru připojila nově založená kazatelská stanice v Králíkách (1946, od roku 1956, po připojení stanic v Červené Vodě a Písařově, samostatný sbor. 1. 1. 1997 sloučen opět s letohradským sborem), která měla od počátku svého vlastního pracovníka (S. Morávka a od roku 1948 J. Procházku). Roku 1956 se stal Letohrad samostatným farním sborem.\n\nPo odchodu vikáře J. Voborníka a po krátké výpomoci vikáře Polívky pracoval v letohradském sboru od roku 1945 po pět let vikář Václav Hrubý, kterého po jednoletém mezidobí, kdy byl sbor veden správní komisí, vystřídal vikář Zbyněk Honzal. Ten se stal po osamostatnění prvním farářem sboru a pracoval v něm 15 let. V letech 1966 - 1969 zde působil Jiří Vojtěchovský. Dále: Jarmila Strádalová (1971 - 1973) a Květa Šilarová (1973 - 1986). Mezi lety 1986 - 1997 Pavel Ruml, který nyní působí jako vojenský kaplan. V Letohradě sloužila od připojení králického sboru jeho manželka, původně farářka v Králíkách, Jana Rumlová. Po jejím odchodu do Olomouce (1. 10. 2005) byl sbor administrován z Horní Čermné v Chrudimském seniorátu. V říjnu 2006 byla zvolena farářkou sboru sestra Jiřina Kačenová (do té doby Znojmo).\n\nSbor se od svého počátku do roku 1959 shromažďoval výhradně ve školách. Teprve pronájmem a po úpravě bývalé tiskárny získal sice provizorní, ale v daných poměrech postačující shromažďovací místnost, která sloužila také církvi Československé. V Žamberku užívá zase naše církev pohostinství církve Československé. Po dlouholetém marném úsilí postavit vlastni bohoslužebný stánek, podařilo se v jubilejním roce 1957 koupit v Letohradě sborový dům, v němž byl zatím získán byt pro duchovního. Středem života sboru jsou nedělní bohoslužby. Po jistém poklesu účasti na nich v letech sedmdesátých, začal sbor s radostí zaznamenávat opačnou tendenci, ke které přispěla společenská změna v roce 1989. Kvůli nárůstu účasti i dalších aktivit sboru byla obnovena myšlenka na výstavbu nového sborového domu. Roku 1997 započala stavba, dokončená roku 2002. Sborový dům byl 25. 5. 2003 slavnostně otevřen odstupujícím synodním seniorem Pavlem Smetanou, za přítomnosti nového synodního seniora Joele Rumla.\n\nOd roku 1992 má sbor dva ordinované presbytery. Bohoslužby se totiž konají i ve dvou kazatelských stanicích: v Žamberku a v Kunvaldě v \"Domku na sboru\" (Jde o majetek celé církve se stálou expozicí vztahující se k životu J. A. Komenského. Průběžně s pomocí Okresního muzea ve Vysokém Mýtě doplňována).\n\nPo změnách v roce 1989 se sbor snaží plnit svoje poslání i vůči veřejnosti. Navázal úzkou spolupráci s domovem pro postižené chlapce na Žampachu, kde se konají biblické hodiny, a zve chlapce na letní tábory i jiné sborové akce. Pro veřejnost pořádá sbor občasné koncerty, přednášky a ve spolupráci s MS YMCA i společenské akce. Sbor provozuje vlastní knihkupectví. Obohacující zkušeností jsou ekumenické kontakty. Daří se více s evangelickými sbory i církvemi v zahraničí. Na základě vládního programu mezi ČR a Švýcarskem navázalo město vztahy s Hausenem a. Albis. Pravidelné výměnné pobyty konfirmandů i další vzájemné návštěvy přerostly ve víc než v pouhou zdvořilost. Nejvýznamnější událostí bývají pro naši i Římskokatolickou církev společné ekumenické bohoslužby konané pravidelně na začátku nového roku.\n\n\n\n\n"}
{"id": "364302", "url": "https://cs.wikipedia.org/wiki?curid=364302", "title": "Probuzenectví", "text": "Probuzenectví\n\nProbuzenectví (též křesťanské obrození, probuzenecké hnutí, revivalismus) je hnutí uvnitř protestantských církví na základě různorodých směrů reformace, které zdůrazňují obrácení jednotlivce a jeho následný život, v němž se prakticky uskutečňuje křesťanská víra, což má vliv na sociální praxi církve.\n\nJednotlivé fáze Probuzenectví, nazývaná Probuzení, jsou období v dějinách církví, při nichž dochází k velkému množství konverzí a k prohloubení křesťanského života věřících, což má vliv na mravní klima dané kultury, v níž se odehrává.\n\nEtymologicky se český název odvíjí od novozákonního textu :\n\nProbuzeneckým hnutím se podařilo mobilizovat masy zpovrchnělých věřících, ale zároveň jejich negativním rysem je nastartování procesů štěpení církví a vznik nových denominací.\n\nProbuzenectví je typické pro prostředí pietistické a evangelikální.\n\n"}
{"id": "364306", "url": "https://cs.wikipedia.org/wiki?curid=364306", "title": "Křížová kost", "text": "Křížová kost\n\nKřížová kost (: \"os sacrum\") člověka je zakončením páteře a současně jednou z kostí tvořících pánev člověka. Její funkcí je přenos a rozložení váhy trupu do oblasti pánevního kruhu. Je tedy významným prvkem posturálního systému těla.\n\nKost má přibližně trojúhelníkový tvar, její horní část je nejširší a kaudálně se zúžuje směrem ke kostrči. Kost je složena nejčastěji z pěti křížových obratlů, které srůstají v kompaktní těleso. První křížový obratel je spojen meziobratlovou ploténkou s posledním páteřním bederním obratlem (L). Přední stěna kosti má konkávní tvar a je hladká, je součástí kostěného porodního kanálu. Zadní část kosti je nerovná a má konvexní tvar. Svislou osou kosti vede křížový kanál (\"canalis sacralis\"), jenž je pokračováním páteřního kanálu, který vede míchu. V křížovém kanálu se však již mícha nenachází, vystupují z něj jen míšní nervy (\"cauda equina\"), a to čtyřmi párovými otvory. V nejnižším segmentu je kost křížová chrupavkou spojena s kostrčí.\n\nKřížová kost je 'vklíněna' mezi párové pánevní kosti (\"os coxae\") sakro-iliakálními klouby (\"articulatio sacroiliaca\"). Jejich nutační (pružící) pohyb při chůzi musí být přítomen. Pokud z nějakého důvodu (špatný stereotyp chůze, pád na zadnici, rozdílná délka končetin) dojde k blokádě obou nebo i jen jednoho sakroiliakálního kloubu, je třeba pohyb obnovit, jinak blokáda rezultuje ve zřetězenou bolest zad. \n"}
{"id": "364310", "url": "https://cs.wikipedia.org/wiki?curid=364310", "title": "Miton", "text": "Miton\n\nMiton je česká investiční skupina, která byla založena v roce 2000. Do jejího portfolia patří internetové společnosti jako Bonami, Glami, Rohlik.cz, Driveto nebo Biano. Firmu založili čtyři společníci – Tomáš Matějček, Ondřej Raška, Milan Zemánek a Michal Jirák. V roce 2013 se stal pátým partnerem Tomáš Hodboď, který společně s Mitonem v roce 2007 spouštěl srovnávač Heureka.cz. V roce 2015 se šestým partnerem stal Václav Štrupl, který s Mitonem v roce 2013 zakládal Bonami. \n\nMiton investoval například do těchto společností:\n\n\n"}
{"id": "364312", "url": "https://cs.wikipedia.org/wiki?curid=364312", "title": "Míšní nervy", "text": "Míšní nervy\n\nMíšní nervy, známé též jako spinální nervy (: \"Nervi spinales\") jsou skupina periferních nervů, které vycházejí z míchy. U člověka existuje celkem 31 párů míšních nervů, které přivádějí signály ke svalům (motorické nervy) a odvádějí signály z receptorů (senzorické nervy). Jedná se tedy o nervy smíšené, které mají přední (ke svalu) a zadní (do míchy) míšní kořeny. Přední a zadní míšní kořeny se spojují těsně před vstupem do meziobratlových otvorů, kterými tyto nervy vystupují z páteře.\n\nSpolečně s hlavovými (kraniálními) nervy tvoří mozkomíšní (cerebrospinální) nervy.\n\nPodle místa výstupu rozlišujeme:\n\n"}
{"id": "364326", "url": "https://cs.wikipedia.org/wiki?curid=364326", "title": "Tower defense", "text": "Tower defense\n\nTower defense (TD) je žánr počítačových her a v doslovném překladu znamená \"věžová obrana\". V češtině se pro tento druh her ujal název \"věžovky\". Úkolem hráče je stavit obranné věže (popř. vojáky, kouzelníky, draky atd.). Ty bojují proti nepřátelským útokům, které obvykle přichází v takzvaných vlnách.\n\n"}
{"id": "364328", "url": "https://cs.wikipedia.org/wiki?curid=364328", "title": "Gautier de Châtillon", "text": "Gautier de Châtillon\n\nGautier de Châtillon či Gualter Castellionský (latinsky \"Gualterus de Castellione\") byl francouzský spisovatel a teolog 12. století. Psal v latině.\n\nStudoval na Pařížské univerzitě pod Štěpánem z Alinerre. Pravděpodobně v době svých studií sepsal množství latinských básní v goliardickém stylu nalezené ve sbírkách \"Carmina Burana\". Během svého života nicméně proslul latinským eposem o životě Alexandra Velikého \"Alexandreis, sive Gesta Alexandri Magni\". Jeho text je hexametrický a plný anachronismů, například ukřižování Ježíše Krista jako by se událo dříve, než žil Alexandr. Gautierova \"Alexandreis\" byla v dobách jeho života oblíbeným a vlivným dílem. Matthieu de Vendôme a Alain de Lille si z \"Alexandreidy\" ve svých dílech mnohé vypůjčili a Arrigo da Settimello ji napodobil.\n\nGautierovy byly připisovány mnohé středověké básně psané v jeho stylu či založené na jeho tématech, dnes však není jisté, zda byl skutečně jejich autorem. Například není známo, kdo byl skutečným tvůrcem satirické \"Goliásovy apokalypsy\" (\"Apocalypsis Goliae\"), jež byla v dřívějších dobách připisována právě Gautierovi de Châtillon. Kromě básní napsal také dialog útočící na judaismus a spis o Nejsvětější Trojici. Je rovněž možným autorem \"Moralium dogma philosophorum\" („Učení filosofů v otázkách morálky“). Zemřel počátkem 13. století na mor.\n\n\n"}
{"id": "364329", "url": "https://cs.wikipedia.org/wiki?curid=364329", "title": "Augustin Alexis Damour", "text": "Augustin Alexis Damour\n\nAugustin Alexis Damour (19. července 1808 Paříž – 22. září 1902 Paříž) byl francouzský mineralog.\n\nJako mladý pracoval pro Ministerstvo zahraničních věcí, kde zastával místo podsekretáře. Nicméně v roce 1854 na své místo rezignoval, aby se mohl cele věnovat mineralogickému výzkumu. Svoji první publikaci vydal v roce 1837, poslední pak 1893. Jeho vědecká kariéra dosáhla úctyhodných 56 let.\n\nŽivotopis na The Mineralogical Record\n\nSeznam členů Francouzské akademie věd\n"}
{"id": "364331", "url": "https://cs.wikipedia.org/wiki?curid=364331", "title": "Steffen Iversen", "text": "Steffen Iversen\n\nSteffen Iversen (* 10. listopadu 1976, Oslo, Norsko) je bývalý norský fotbalový útočník a reprezentant. Je synem trondheimské fotbalové legendy Odda Iversena, po němž zdědil vlohy ke střílení gólů.\nMimo Norska hrál na klubové úrovni v Anglii.\n\nPo dvou sezonách v Rosenborgu v letech 1995 a 1996 Iversen přestoupil do Anglie do Tottenhamu. Tam strávil téměř osm sezon, během nichž nastřílel 41 branek. Na sezonu se objevil i v týmu Wolverhamptonu, poté se stěhuje zpět do Norska, ale ne do svého mateřskho klubu, ale k rivalům do osloské Vålerengy. Od roku 2006 je už zpátky v Trondheimu a pravidelně nastupuje v útoku tohoto týmu i v norské reprezentaci. V Rosenborgu hrál do sezony 2010, kdy se rozhodl odejít na Britské ostrovy do týmu Crystal Palace FC. V Anglii má i rodinu. Ovšem překvapivě na počátku roku 2012 uzavírá jednoletý kontrakt opět s Rosenborgem, aby tato sezona byla pro něj tou poslední v kariéře profesionálního fotbalisty.\n\nV A-týmu Norska debutoval 14. 10. 1998 v Oslu v kvalifikačním utkání proti týmu Albánie (remíza 2:2). Celkem odehrál v letech 1998–2011 za norský národní tým 79 zápasů a vstřelil 21 gólů.\n\nOd roku 2013 se věnuje spolukomentování fotbalových zápasů na televizním kanále C-More.\n\n"}
{"id": "364332", "url": "https://cs.wikipedia.org/wiki?curid=364332", "title": "Vlajka Organizace spojených národů", "text": "Vlajka Organizace spojených národů\n\nVlajka Organizace spojených národů byla oficiálně přijata 20. října 1947. Má světle modrý list, v jehož středu je bílý emblém OSN - zjednodušená mapa světa mezi severním pólem a 60° j.š. ve vyrovnávacím azimuátlním zobrazení v normální poloze, která má zakresleny siluety všech obydlených kontinentů. Kolem jsou dvě olivové ratolesti symbolizující mír.\n\nPoměr stran listu je stanoven na 2:3 nebo 3:5, může však mít i poměr shodný s vlajkou země s kterou se vyvěšuje nebo kde se užívá.\n\nSeznam není úplný, chybí vlajky ITU - Mezinárodní telekomunikační unie, UNICEF - Dětského fondu OSN a dalších organizací, které ale mají svá loga.\n\n"}
{"id": "364340", "url": "https://cs.wikipedia.org/wiki?curid=364340", "title": "Grotta", "text": "Grotta\n\nGrotta, též grota, je dekorativní umělá jeskyně nebo přírodní jeskyně vzbuzující specifický zájem ze strany člověka. Slovo \"grotta\" pochází z italštiny a má stejný původ jako české krypta v latinském crypta převzatém z řeckého κρύπτη krypté, skrytý (prostor).\n\nUměle vytvořené grotty lze obvykle nalézt ve formě jeskynních výklenků v renesančních a barokních zahradách nebo v přízemních prostorách zámků. Stěny mohou být zdobené krápníkovou omítkou, vsazenými lasturami či plastikami.\n\nV přírodní formě grotta často představuje malé jeskyně u vodních zdrojů. Pitoreskním příkladem je Grotta Azzurra na Capri. Francouzské dívce Bernadettě Soubirousové se Panna Marie Lurdská zjevila také v jeskyni.\n"}
{"id": "364343", "url": "https://cs.wikipedia.org/wiki?curid=364343", "title": "Meziobratlová ploténka", "text": "Meziobratlová ploténka\n\nMeziobratlová ploténka či méně často meziobratlová destička (\"discus intervertebralis\") je elastická tkáň, která je hlavním odpružujícím systémem páteře (vedle esovitého tvaru páteře). Ploténka, spolu s párovými klouby po svých stranách, spojuje páteřní obratle. Ploténku tvoří dvě části - jádro (\"nucleus pulposus)\" a prstenec (\"anulus fibrosus).\"\n\nPloténka je avaskulární tkáň, tzn. není vyživována cévami. Vlivem neustálého tlakového působení v ní však dochází k absorpci míšní tekutiny, což ji potřebným způsobem výživuje.\n\nZdravé ploténky jsou uzpůsobeny pro odpružení vzpřímené polohy člověka. Ta představuje zátěž až 100 kg ve stoji, cca 140 kg v sedě, a až 250 kg v předklonu. V horizontální poloze (v leže) tento tlak klesá na cca 25 kg. Právě pro tyto tlaky je významný správný postoj a držení těla. Svůj význam má i správný dechový stereotyp - brániční dech, který svou expanzí břišní dutiny ploténkám ulevuje.\n\nPloténka se skládá z elastického rosolovitého jádra (\"nucleus pulposus\") a vrstev, chrupavčitých prstenců (\"anulus fibrosus\"), které tvoří vnější vazivový prstenec. Míra elasticity ploténky je závislá na obsahu vody v ploténce. Čím je ploténka objemnější, tím lépe tlumí tlakovou zátěž na postranní meziobratlové klouby a její odpružení je účinnější.\nPři dlouhodobém nesprávném držení těla dochází k negativním klínovitým deformacím. V 98 % dochází k těmto vyklenutím mezi 4. a 5. bederním obratlem nebo mezi 5. obratlem a 1. obratlem křížové kosti. \n\nMěkké rosolovité jádro se při vyklenutí ploténky posunuje různými směry, což má za následek namáhání a protahování vláken prstence. Pokud se ploténka vyklenuje směrem k míše, může dojít k útisku míchy, resp. k radikulárnímu dráždění, projevujícímu se bolestí zad, poruchou citlivosti či brněním na vnější straně stehna a bérce.\n\nV určitých případech může dojít až k prasknutí prstence obklopujícího rosolovité jádro a jádro je vytlačeno ven. V závislosti na míře vyhřeznutí ploténky může docházet k dráždění nervů, které se projevuje vyzařováním bolesti nebo vystřelováním do dolních končetin. Tento stav může v případě vážného zranění způsobit znehybňující bolest a člověk musí zaujmout úlevovou polohu. Pokud výhřez utlačuje míchu, může působit znehybnění dolních končetin a je třeba vyčkat na úlevu v leže při dostatečném příjmu tekutin a prohloubené ventilaci. Někdy je třeba podstoupit operativní zákrok.\n\nStav plotének velmi závisí na pohybové aktivitě člověka, způsobu dechu a zaujímání správných poloh při namáhavých činnostech a sportu. Zvýšená zátěž, zejména při nadváze a chybných pohybových vzorcích přispívá značně k výhřezu plotének. Pro prevenci postižení, např. u sedavého způsobu života (počítač, dlouhé řízení) jde hlavně o časté vstávání a prohýbání, prodýchání, chůzi, jemné vyvěšení páteře apod. Do jisté míry pomáhají myorelaxační léky, avšak příčinnou terapii skýtá spíše kineziologické vyšetření a manuální fyzioterapie. \n"}
{"id": "364348", "url": "https://cs.wikipedia.org/wiki?curid=364348", "title": "STS-41-G", "text": "STS-41-G\n\nSTS-41-G byla šestá mise raketoplánu Challenger. Celkem se jednalo o 13. misi raketoplánu do vesmíru. Cílem letu bylo vynesení satelitu „Earth Radiation Budget“.\n\nPo startu z kosmodromu na Floridě byl let zaevidován v COSPAR pod číslem 1984-108A.\n\nBěhem letu byl raketoplán 10. října ozářen sovětským laserovým lokátorem LE-1 (též 5N27) laserového lokačního komplexu 5N76 pro sledování vesmírných objektů ze základny v Sary Šaganu v Kazachstánu. USA proti takovému jednání Sovětů protestovaly.\n\n"}
{"id": "364354", "url": "https://cs.wikipedia.org/wiki?curid=364354", "title": "Červený Potok", "text": "Červený Potok\n\nČervený Potok (německy \"Rothfloss\") je malá vesnice při silnici II/312 mezi Králíky a Hanušovicemi, administrativně součást města Králíky. Ke dni 1. 1. 2005 zde bylo 47 domů a žilo 79 obyvatel. K území Červeného Potoka patří i osada Horní Hedeč.\n\nNa území Červeného Potoka je stejnojmenná železniční stanice (vrcholová stanice trati Dolní Lipka - Hanušovice), silniční odbočka do blízkého turistického centra Dolní Morava.\n\nPrvní zmínka o obci pochází z roku 1577. Při nedávné komplexní pozemkové úpravě došlo k posunu hranice obce na toku řeky Moravy ze středu koryta na její pravý břeh, v nejsevernějším úseku této hranice došlo v minulosti k malému posunu koryta řeky směrem do moravského území, čemuž se zde při výše zmíněné pozemkové úpravě přízpůsobila i nová hranice, takže v současnosti obec nepatrně zasahuje i na Moravu.\n\n\n"}
{"id": "364355", "url": "https://cs.wikipedia.org/wiki?curid=364355", "title": "Nova Scotia", "text": "Nova Scotia\n\nVýraz Nova Scotia může znamenat:\n\n"}
{"id": "364356", "url": "https://cs.wikipedia.org/wiki?curid=364356", "title": "STS-41-C", "text": "STS-41-C\n\nSTS-41-C byla pátá mise raketoplánu Challenger. Celkem se jednalo o 11. misi raketoplánu do vesmíru. Při misi byla vypuštěna družice LDEF a poprvé v historii byla provedena oprava poškozené družice (Solar Maximum Mission) astronauty přímo ve vesmíru.\n\n\nOdpočítávání začalo 4. dubna 1984 a proběhlo standardně včetně čtyř obvyklých přerušení. Problém však byl se startovním oknem v době plánovaného startu 6. dubna 1984. To trvalo jen 3 minuty, od 08:59 do 09:02 místního času. Samotný start v 13:59 UT proběhl bez komplikací. Motory SSME dohořely ve výšce 105,5 km. Manévrem OMS-1 se Challenger dostal na oběžnou dráhu s parametry 59 x 467 km a o 43 minut později manévrem OMS-2 na dráhu 213 x 467 km. Později posádka upravila dráhu na kruhovou ve výši 463 km nad Zemí.\n\nPrvním úkolem posádky bylo vypuštění družice LDEF (\"Long Duration Exposure Facility\"). Jednalo se o 15 metrů dlouhý dvanáctiboký hranol o průměru 4,2 metru a hmotnosti 9600 kg. V této konstrukci, určené pro sledování vlivů kosmického prostoru na vystavené materiály, bylo 57 různých experimentů z 9 zemí včetně tří vojenských experimentů americké armády. Vypuštění proběhlo 7. dubna 1984 a postaral se o něj Terry Hart za pomoci mechanického manipulátoru RMS.\n\nDruhý úkol čekal na astronauty 8. dubna 1984. Challenger se čtyřmi manévry dostal do bezprostřední blízkosti sluneční družicové observatoře SMM (Solar Maximum Mission). Tato družice, vypuštěná v roce 1980, ztrácela postupně kvůli chybám gyroskopů možnost orientace. Raketoplán se dostal do blízkosti zhruba 60 metrů od družice. Astronauti van Hoften s Nelsonem vystoupili ve 13:25 UT do nákladového prostoru. Tři pokusy astronautů o zachycení družice dopadly špatně s jediným výsledkem, družice začala naopak zrychlovat rotaci. Raketoplán se tedy přiblížil na 12 metrů k družici a obsluha mechanického manipulátoru se čtyřikrát pokusila zachytit družici, vždy marně. Posádka proto pokusů zanechala.\n\nTechnikům a vědcům v Johnson Space Center a v Goddardově kosmickém středisku se nakonec podařilo ze Země rotaci družice téměř zastavit. Dne 10. dubna 1984 se raketoplán k družici opět přiblížil a ve 12:58 UT astronaut Hart úspěšně mechanickou rukou RMS družici zachytil a přemístil do nákladového prostoru raketoplánu.\n\nSamotná výměna vadného bloku elektroniky stabilizačních gyroskopů proběhla v 8:19 UT dne 11. dubna 1984 a postarali se o ni van Hoften s Nelsonem. Kromě elektroniky gyroskopů oba astronauti vyměnili také nouzové stínítko na odvětrávací otvor a vyměnila elektroniku koronografu. Na závěr výstupu do otevřeného vesmíru oba astronauti s MMU (Manned Maneuvering Unit) na zádech ještě 50 minut testovali pilotáž těchto jednotek v nákladovém prostoru raketoplánu. Jejich pobyt ve vesmíru trval 7 hodin a 18 minut. Zkoušky družice (ještě zachycené na rameni RMS) trvaly dalších 24 hodin, SMM byla uvolněna 12. dubna okolo 9:30 UT.\n\nNásledující den (13. dubna) se Challenger začal připravovat k přistání na Kennedyho vesmírném středisku (KSC). Problémem však bylo počasí. Jen 15 minut před plánovaným zapálením brzdicích motorů se zjistilo, že na KSC postupuje fronta mračen, zatímco na Edwardsově letecké základně v Kalifornii panuje perfektní počasí. Jen 9 minut před zážehem motorů OMS odvolalo řídicí středisko původní povolení pro vstup do atmosféry a odložilo přistání.\n\nK zapálení motorů pro návrat došlo v 07:29 EST nad Indickým oceánem a trvalo 4 minuty a 8 sekund. K bezproblémovému přistání na dráze 17 Edwards AFB došlo ve 13:38 UT.\n\n"}
{"id": "364357", "url": "https://cs.wikipedia.org/wiki?curid=364357", "title": "Francis Ford Coppola", "text": "Francis Ford Coppola\n\nFrancis Ford Coppola (* 7. dubna 1939 Detroit, Michigan, USA) je americký filmový scenárista, režisér a producent. Je řazen k tzv. Novému Hollywoodu, v němž hlavní tvůrčí taktovku v americkém filmu převzali (načas) režiséři. \n\nProslavila ho třídílná mafiánská filmová sága \"Kmotr\" (\"The Godfather\") podle románů Maria Puza, kterou natáčel v letech 1972-1990. Přinesla mu pět Oscarů (jeden za režii, dva za film, tři za scénář) a tři Zlaté glóby (film, režie, scénář). Americký filmový institut v roce 2007 zařadil \"Kmotra\" na druhé místo v žebříčku nejlepších filmů všech dob.\n\nOscara také získal za scénář k filmu \"Patton\" z roku 1970, Zlatý glóbus za produkci snímku \"Americké nápisy na zdech\" (\"American Graffiti\") z roku 1973 a za režii \"Apokalypy\" (\"Apocalypse Now\") z roku 1979, která se věnuje tématu vietnamské války, a která získala i Zlatou palmu v Cannes. V Cannes triumfoval i s thrillerem \"Rozhovor\" (\"The Conversation\") z roku 1974. \n\nK jeho známým snímkům patří krom toho například \"Cotton Club\", kde se vrátil ke své oblíbené mafiánské tématice, nebo právnické drama \"Vyvolávač deště\" (\"The Rainmaker\"), natočené podle bestselleru Johna Grishama. Do pro něj nepříliš typického žánru komedie zabrousil například ve snímku \"Peggy Sue se vdává\" (\"Peggy Sue Got Married\"), založeném na oblíbené zápletce propadnutí se v čase a návratu na střední školu. Úspěšně zvládl ovšem třeba i klasický horor (\"Drákula\"), nebo muzikál – jeho \"Divotvorný hrnec\" (\"Finian's Rainbow\") z roku 1968 zůstává v oblibě. Typické jsou pro něj snímky s tématikou pouličních gangů mladistvých (\"Ztracenci\", \"Dravé ryby).\"\n\nPochází z italoamerické rodiny. Je bratrem herečky Talie Shireové a strýc herce Nicolase Cage. Jeho dcera Sofia Coppola je úspěšnou herečkou, režisérkou a producentkou.\n\nVystudoval divadlo na Hofstra University a film na Kalifornské univerzitě v Los Angeles. Točit mu jako první umožnil producent Roger Corman, s velkými studii (Warnes Bros.) spolupracoval od roku 1968. \n\nV roce 1997 založil literární časopis \"Zoetrope: All-Story\", který si udržuje vysokou prestiž.\n\n\n\n\n"}
{"id": "364362", "url": "https://cs.wikipedia.org/wiki?curid=364362", "title": "Divadlo Semafor 1959–1969", "text": "Divadlo Semafor 1959–1969\n\nDivadlo Semafor 1959–1969 (1978) je komplet tří gramofonových desek, které připomínají tvorbu divadla Semafor v prvních deseti letech po jeho vzniku. Nahrávky přímo z divadla z archivu Bohumila Palečka a Jiřího Suchého vybral Hynek Žalčík, v období od října 1976 do ledna 1977 byly zpracovány ve studiu Supraphon-Mozarteum. Nahrávky jsou na LP řazeny chronologicky podle premiér jednotlivých představení (výjimku tvoří hra \"Jonáš a tingl-tangl\", která zabírá 1,5 strany desky a tak je v řazení posunutá až na druhou desku, a z podobného důvodu \"Zuzana je sama doma\" prohozená s \"Takovou ztrátou krve\"). Z téměř každé hry Semaforu z dané doby je vybráno několik písniček nebo scén. Komplet obsahuje booklet s fotkami z představení komentované Jiřím Suchým a také komentáře a faktografické údaje ke každé zařazené hře daného období. Na výběr nebyla zařazena hra \"Šest žen\", protože „dochované nahrávky zachycují zcela netypickou alternaci obsazení“, \"Papírové blues\" chybí kvůli absenci jakékoliv nahrávky a nahrávky z pořadů \"Zuzana není pro nikoho doma\" a \"Zuzana je všude jako doma\" nebyly pro zařazení dostatečně kvalitní. Záznam představení \"Sekty\" se nedochoval, nahrávky jsou z podkladu k připravovanému filmu.\n\nKomplet vznikl ke 20. výročí divadla. Obsahuje až na výjimky nahrávky dosud nepublikované, z písniček dostaly přednost ty méně známé. Desky vydal Supraphon ve spolupráci s Hifiklubem Svazarmu.\n\nV roce 1990 vyšla u Supraphonu reedice alba v podobné grafické úpravě.\n\n"}
{"id": "364364", "url": "https://cs.wikipedia.org/wiki?curid=364364", "title": "Státní barvy České republiky", "text": "Státní barvy České republiky\n\nStátní barvy jsou jeden ze státních symbolů České republiky. Jsou to bílá, červená a modrá v uvedeném pořadí a nazývají se trikolóra. Podle neoficiální interpretace symbolizuje bílá barva čistotu, červená krev prolitou vlastenci za svobodu vlasti a modrá bezmračnou oblohu. Trikolóra zachovává oficiální pořadí státních barev, bílý pruh má vždy nahoře nebo vlevo z pohledu pozorovatele. Vymezení odstínů státních barev není zákonem upraveno.\n\nTradičními barvami českého soustátí jsou bílá a červená, jenže tyto barvy po vyhlášení nezávislosti roku 1918 používalo i sousedící Polsko, Československý stát navíc potřeboval barvy, které by reprezentovaly i Slováky ve společném státě. Bylo tedy nutné připojit třetí barvu – modrou. Modrá barva spolu s tradiční dvojicí vytvářela tzv. slovanskou, respektive ruskou trikolóru. Na rozdíl od ruské trikolory má však ta česká modrou barvu vespod, ne uprostřed. Rovněž vlajky tehdejších spojenců Spojených států, Francie a Spojeného království obsahují tyto barvy. Zvýšení počtu státních barev na tři se odrazilo také na podobě státní vlajky. \nBěhem německé okupace Českých zemí v dobách Protektorátu Čechy a Morava v letech 1939 – 1945 byla, po přijetí zákona číslo 222/1939 Sb. O státních symbolech, novou vlajkou právě česká trikolóra se třemi horizontálními pruhy – bílým, červeným a modrým. Po osvobození se Československá republika vrátila opět k bílo-červené vlajce s modrým klínem. \n\nSe socialistickou ústavou z roku 1960 státní barvy jako symbol státu zmizely, ovšem ve vyhrocených situacích z let 1968–1969 a za Sametové revoluce v roce 1989 používali občané k vyjádření nesouhlasu se stávajícími poměry českou trikolóru.\n\nPo vzniku samostatné ČR se české státní barvy opět staly státním symbolem.\n\nČeské státní barvy se užívají v podobě trikolóry k obecnému označení státního majetku či k dekoračním účelům při slavnostních příležitostech. Dále pak na stuhách k medailím a smutečním věncům a na různých linkách a šňůrkách. Při oslavách státních svátků a jiných významných událostí si je lidé připínají na oděv.\n\nO způsobu užívání státních barev zákon nic nestanoví a pokud by tedy nebyly v praxi používány \"praeter legem\", jejich zakotvení v právním řádu České republiky by bylo jen obsoletní ustanovení. Státní barvy, podobně jako například národní strom, jímž je v případě České republiky lípa, by podle některých právních laiků navíc ani neměly být předmětem právní regulace. Ovšem podle profesora Jana Filipa slouží např. k označení státního majetku, k výzdobě při významných státních událostech a jsou východiskem pro konstrukci státní vlajky i vlajky prezidenta republiky. To pak má být dle něj důvodem, proč jsou v Ústavě (čl. 14 odst. 1) uvedeny před nimi.\n\nVymezení odstínů státních barev není zákonem upraveno. Při stanovení odstínů státních barev se vychází z barevné přílohy (přílohy č. 1–4) zákona číslo 3/1993 Sb. o státních symbolech České republiky.\n\n\n"}
{"id": "364365", "url": "https://cs.wikipedia.org/wiki?curid=364365", "title": "Červený potok", "text": "Červený potok\n\nČervený potok může být:\n\n\n"}
{"id": "364372", "url": "https://cs.wikipedia.org/wiki?curid=364372", "title": "Penélope Cruzová", "text": "Penélope Cruzová\n\nPenélope Cruzová, rodným jménem Penélope Cruz Sánchez (* 28. dubna 1974 Alcobendas, Madrid), je španělská herečka, která se v roce 2006 stala první Španělkou nominovanou na Oscara pro nejlepší herečku v Almodóvarově filmu \"Volver\". Oscara pro nejlepší herečku ve vedlejší roli pak získala roku 2008 za výkon v Allenově romantické komedii \"Vicky Cristina Barcelona\".\n\nNarodila se na madridském předměstí Alcobendas kadeřnici Encarně Sánchez a automechanikovi Eduardu Cruzovi. Své jméno dostala podle písně španělského skladatele Joana Manuela Serrata. Její mladší sestrou je španělská tanečnice a herečka Mónica Cruzová. Poté, co devět let studovala balet, pokračovala v tréninku pod vedením několika prominentních tanečníků. Kromě své rodné španělštiny ovládá ještě italštinu a angličtinu.\n\nPoprvé se stala populární po účinkování ve videoklipu španělské popové skupiny Mecano. Pak se stala moderátorkou pořadu orientovaného na teenagery, objevila se také ve francouzském erotickém seriálu \"Série Rose\", kde v jedné epizodě hrála slepou prostitutku, v další mladou bohatou ženu, která předstírala, že je mladý bohatý muž.\n\nJejími prvními filmy byly \"Šunka, šunka\" a snímek \"Belle Époque\", který získal Oscara za nejlepší cizojazyčný film. Prvním anglicky mluveným filmem, ve kterém hrála, byl \"Hi-Lo Country\" v roce 1998. V témže roce také vystupovala společně s Miroslavem Táborským ve španělském snímku \"Dívka tvých snů\", za který Táborský posléze obdržel Goyovu cenu. V té době již byla ve Španělsku uznávanou hvězdou. Rok předtím byla v hereckém obsazení španělského snímku \"Otevři oči\", v roce 2001 se objevila spolu s Tomem Cruisem v jeho hollywoodském remaku \"Vanilkové nebe\". V roce 1999 hrála v Almódovarově filmu \"Vše o mé matce\", který znamenal průlom v její kariéře. Stejně jako \"Belle Époque\" získal tento snímek Oscara za nejlepší cizojazyčný film.\n\nV roce 2001 hrála po boku Johnnyho Deppa ve filmu \"Kokain\" a Nicolase Cage v \"Mandolíně kapitána Corelliho\". Následovaly filmy \"Gothika\", francouzský remake \"Fanfán Tulipán\", \"Sahara\" s Matthew McConaugheyem a \"Sexy Pistols\". V posledně jmenovaném snímku hrála spolu se Salmou Hayekovou, svou nejlepší přítelkyní. Úspěch u kritiky jí přinesl další Almódovarův film \"Volver\" v roce 2006, za který získala cenu na Filmovém festivalu v Cannes a byla nominována na několik dalších cen, včetně Oscara. Díky tomu se stala první španělskou herečkou, která kdy byla na tuto cenu nominována.\n\nV roce 2008 ztvárnila roli mentálně nestabilní exmanželky Javiera Bardema ve filmu Woodyho Allena \"Vicky Cristina Barcelona\". Její výkon byl kladně přijat a získala za něj Oscara, Filmovou cenu Britské akademie a několik dalších ocenění.\n\nMá mladšího bratra Eduarda, který je zpěvákem, a sestru Mónicu, která je jí velmi podobná, čehož bývá využíváno pro některé španělské reklamy. Herečka často věnuje značné finanční částky a také svůj čas charitě. V roce 1997 pracovala dva měsíce jako dobrovolnice v Ugandě.\n\nPo společném filmu \"Vanilkové nebe\" v roce 2001 začala chodit s Tomem Cruisem. Po filmu \"Sahara\" byla více než rok ve vztahu s hercem Matthew McConaugheyem. V roce 2007 byla vyfotografována se zpěvákem skupiny U2 Bonem. V témže roce 2007, když právě neměla žádného partnera, prohlásila, že chce mít jednou vlastní děti, ale zároveň i nějaké adoptované. Řekla, že má občas pocit, že by její život nebyl kompletní, kdyby žádné dítě neadoptovala.\n\nV srpnu 2008 navázala partnerský vztah se španělským hercem Javierem Bardemem, který s ní do té doby hrál ve dvou filmech (\"Šunka, šunka\" a \"Vicky Cristina Barcelona\"). V roce 2010 pár uzavřel manželství. V lednu 2011 se jim v Los Angeles narodil syn Leonardo a v červenci 2013 pak v Madridu dcera Luna Encinas.\n\n"}
{"id": "364380", "url": "https://cs.wikipedia.org/wiki?curid=364380", "title": "Ricky Martin 17", "text": "Ricky Martin 17\n\nRicky Martin 17 je třináctým albem a třetí hudební kompilací Portorického zpěváka Rickyho Martina. Obsahuje\nsedmnáct písniček z jeho sedmnáct let dlouhé práce, které by Sony Music měla vydat kolem 18. listopadu 2008.\n\nSedmnáct let kariéry a sedmnáct hitů to je celkem jednoduchý důvod, proč nazvat kolekci hitů Rickyho Martina takto jednoduchou číslovkou. Zpěvák sám jednotlivé písničky vybíral, a tak se tu vedle těch největších hitovek jako \"Livin' Da Vida Loca\", \"Nobody Wants To Be Lonely\" či \"María\" objevují i španělsky zpívané věci a písničky v nejrůznějších remixových podobách. \"17\" vychází v limitované edici s bonusovým DVD, obsahující stejný počet videoklipů, fotogalerii, dokument a scény ze zákulisí. \n\nTato kompilace byla vydána pouze pro Severní Ameriku, přičemž Ricky Martin klade důraz hlavně na písně ve španělštině. O sedm měsíců později vychází evropská kompilace neboli ekvivalent (která je zaměřena na anglické písně) byla vydána s názvem Ricky Martin - Greatest Hits.\n\n\nBonus Video\n\n\n\"Album jsi mužete zakoupit zde v E-Shopu Bontonland \".\n\n"}
{"id": "364383", "url": "https://cs.wikipedia.org/wiki?curid=364383", "title": "Kostrč", "text": "Kostrč\n\nKostrč či kost kostrční (\"os coccygis\") je malá kost u člověka vzniklá srůstem posledních obratlů, která je pozůstatkem zakrnělého ocasu. Vzniká srůstem tří až pěti posledních obratlů a má trojúhelníkovitý tvar. Srostlé obratle se ale původním obratlům podobají jen velice málo, jelikož z jejich původního tvaru obsahují pouze obratlové tělo.\n\nKostrč se nachází v oblasti zadní části pánve. Nad ní se nachází křížová kost, se kterou je spojena chrupavkou (tzv. synchondróza) vycházející z báze kostrče a směřující k hrotu křížové kosti. Díky chrupavčitému spojení mezi těmito kostmi lze docílit určité mobility spoje, který umožňuje pružný pohyb.\n\nVlivem větší absorpce vody během těhotenství se může kostrč změkčit, čímž umožní snazší porod.\n\nKostrč je tvořena obvykle z 3 až 5 rudimentárních obratlů (jiný zdroj uvádí 4 až 5) Co až Co, které k sobě pevně srůstají. V některých atypických případech se stává, že může být kostrč tvořena až ze 6 či 7 obratlů. Obratle nemají svůj typický tvar, ale jsou značně deformované a z jejich původní podoby je stejné pouze tělo obratle. Ze zakrnělých oblouků se vyvinuly jen zakrnělé výběžky \"cornua coccygea\" směřující proti \"cornua sacralia\". Pouze v případě prvního obratle je možné ještě pozorovat zakončení páteřního kanálu.\n\nKonec kostrče je volný a spolu s koncem křížové kosti se využívá pro definování pánevní roviny.\n\nNa kostrč se upínají svaly tzv. pánevního dna (někt. 'dolní bránice'), které mají roli svěračů. Ty tvoří jakýsi 'hamakovitý' oponens bránici dechové. Pružení kostrče je nutné za chůze pro pružení obsahu abdomenu a dolní pánve. Pružnost kostrče má vliv též na hladkou lokomoci, dosedání, hybnost bederní páteře, trávení, vyměšování a sexuální funkci. \n\nMezi časté úrazy kostrče patří její naražení tvrdým nárazem či dopadem na ni. Jedná se o bolestivé zranění, které se může spontánně upravit, častěji však zůstává kostrč vyosena vlivem svalových spazmů, nepruží, a tím působí velké potíže - od bolestivé menstruace, přes bolest bederní páteře, sakroiliakálního skloubení, až po problémy s páteří krční. Pomocí pak je manuální fyzioterapie (mobilizace kostrče). Při extrémním nárazu může dojít až ke zlomení kostrče. \n\n"}
{"id": "364387", "url": "https://cs.wikipedia.org/wiki?curid=364387", "title": "Hůrka (Horní Planá)", "text": "Hůrka (Horní Planá)\n\nPrvní písemná zmínka o vesnici pochází z roku 1408.\n\nV druhé polovině 20. století, při budování nádrže Lipenské přehrady, byla významná část obce zatopena. Musela být i přeložena železniční trať původně vedoucí místy, která jsou dnes několik metrů pod hladinou přehrady. Jedním z mála dochovaných původních stavení obce Hůrka je více jak 300 let starý statek, dnes Penzion U Lípy Hůrka (Horní Planá).\n\n\n"}
{"id": "364389", "url": "https://cs.wikipedia.org/wiki?curid=364389", "title": "František Mareš", "text": "František Mareš\n\nFrantišek Mareš může být:\n\n\n"}
{"id": "364391", "url": "https://cs.wikipedia.org/wiki?curid=364391", "title": "Pavel Vondruška", "text": "Pavel Vondruška\n\nPavel Vondruška (15. listopadu 1925 České Budějovice – 5. února 2011 Praha) byl český herec a dirigent, od roku 1969 člen Divadla Járy Cimrmana. Objevil se též v několika desítkách filmů.\n\nOvládal několik cizích jazyků (francouzštinu, italštinu, španělštinu, angličtinu, ruštinu, němčinu, srbochorvatštinu, latinu a esperanto).\n\nVystudoval konzervatoř (1945–1946) a následně pokračoval studiem dirigování, operní režie a dramaturgie na Hudební akademii AMU (1946 – 1950), kde ho vyučovali například Karel Ančerl či Václav Talich. Absolvoval v roce 1951 u Ferdinanda Pujmana. Při studiích působil jako korepetitor v Národním divadle a dirigoval Pražskou zpěvohru.\n\nV letech 1951 až 1977 byl postupně dirigentem:\n\nMezi lety 1977 a 2009 působil v pražském Národním divadle, kde dirigoval orchestr během představení činohry. V letech 1977 až 1998 byl i vedoucím tohoto divadelního orchestru. Je znám též jako autor a upravovatel scénické hudby k několika inscenacím (například k \"Paličově dceři\" Josefa Kajetána Tyla). Občas se na prknech Národního divadla objevil i jako herec v epizodních rolích. Své působení v Národním divadle ukončil k 31. červenci 2009.\n\nV letech 1969–2010 byl členem souboru divadla Járy Cimrmana. Z divadla nedobrovolně odešel kvůli zhoršující se paměti. Hostoval také v Divadle Na Jezerce.\n\nDne 28. prosince 2010 se vážně zranil při pádu do orchestřiště Stavovského divadla při provádění turistů. Poté byl hospitalizován v Motolské nemocnici a udržován v umělém spánku. V sobotu 5. února 2011 večer v téže nemocnici zemřel.\n\n"}
{"id": "364398", "url": "https://cs.wikipedia.org/wiki?curid=364398", "title": "Julie Walters", "text": "Julie Walters\n\nJulie Walters (přechýleně Waltersová) (* 22. února 1950, Smethwick, Anglie, Spojené království) je britská herečka, nominovaná na Oscara, vítězka Zlatého glóbu.\n\nNarodila se nedaleko Birminghamu poštovní úřednici Mary Bridget a staviteli Thomasi Waltersovi. Vyrůstala se dvěma bratry. V 18 letech začala pracovat jako zdravotní sestra. Po roce se ale rozhodla, že se začne věnovat herectví, a přestěhovala se do Manchesteru za svým přítelem a začala studovat angličtinu a drama. Tím začala její umělecká kariéra.\n\nV roce 2008 přiznala, že byla v mládí unesena neznámým útočníkem a spolu se třemi dalšími dívkami byla terčem sexuálního napadení. Dlouho to držela v tajnosti, až v roce 1995 to prozradila manželovi. O detailech píše ve své autobiografii \"That's Another Story\".\n\nSe svým manželem Grantem Roffeym má dceru Maisie Mae Roffey, která se narodila v roce 1988. Její rodiče se ale vzali až v roce 1997. Společně žijí v Západním Sussexu na organické farmě, kterou vede Roffey.\n\nPoprvé se stala populární jako příležitostná partnerka komičky Victorie Woodové, se kterou se setkala v Manchesteru. S ní nejdříve pracovala na divadelní revue, pak na televizním filmu. V roce 1982 společně začaly účinkovat v televizním seriálu \"Wood and Walters\" a i po letech pokračují ve spolupráci.\n\nPřed svým londýnským divadelním debutem v představení \"Educating Rita\", pracovala v různých regionálních divadlech a kabaretech. Její první opravdovou televizní rolí byl seriál \"Boys from the Blackstuff\". Do filmu prorazila snímkem \"Rita se vzdělává\", rolí, kterou ztvárnila i v divadle, s Michaelem Cainem, za který získala nominaci na Oscara a vyhrála Zlatý glóbus a cenu BAFTA.\n\nZa své herecké dovednosti byla oceněna v roce 1999 Řádem Britského impéria, v roce 2008 získala jeho vyšší třídu. V roce 2000 získala další oscarovou nominaci za roli učitelky baletu ve filmu \"Billy Elliot\".\n\nV roce 2001 ztvárnila roli Molly Weasleyové ve filmovém zpracování prvního dílu Harryho Pottera \"Harry Potter a Kámen mudrců\". Tutéž roli si zahrála i ve všech dalších pokračováních. Se svým filmovým synem z Harryho Pottera Rupertem Grintem si později zahrála v televizním dramatu \"Lekce řízení\". V roce 2008 hrála ve filmovém zpracování muzikálu \"Mamma Mia!\".\n\n"}
{"id": "364417", "url": "https://cs.wikipedia.org/wiki?curid=364417", "title": "Mullet", "text": "Mullet\n\nMullet, čti [malit], je forma mužského účesu oblíbeného zejména v 80. a 90. letech 20. století. Při tomto účesu jsou vlasy po stranách hlavy a na temeni ostříhány nakrátko a vzadu zůstávají dlouhé, většinou na ramena či na záda. Jedni z prvních průkopníků tohoto účesu byli zejména lidé z oblasti hudby a umění. Pro zajímavost například David Bowie, Paul McCartney či členové legendární rockové kapely Guns N' Roses. V České republice se účes stal populárním díky hokejistovi Jaromíru Jágrovi, proto se také účesu někdy říká „na Jágra“. Další názvy jsou například „vokuhila“ (z němčiny), „ještěrka“, „ještěr“, „čolek“, „deka“, „záclona“, „Bundesliga“, „zádovlas\", „hauro\", „tučňák“, „vpředu byznys, vzadu párty\", „zvadlý záclony\", „veverčí kožešina\", „na Morkuse\", nebo vulgárně „na debila“. Nebo také na ,Vořecháče” Na Moravě se též používá termín „na řidiče autobusu“.\n\nPravděpodobný vznik účesu je připisován profesionálním řidičům kamionů, kterým za jízdy padaly dlouhé vlasy do obličeje a tím jim znemožňovaly bezpečné řízení. Vhodným řešením bylo zachování dlouhých vlasů pouze v zadní části hlavy, kde už ve výhledu nepřekáží a zároveň zachovávají řidičský účes.\n\nÚčes se vyskytuje i v jiných formách např. skullet čti [skalit], při tomto účesu jsou vlasy v zadní části ponechány a temeno hlavy je vyholeno úplně. Tento účes vznikl tak, že lidé s účesem mullet začali plešatět, ale neustoupili od svého původního stylu. V České republice se účes stal populárním díky producentu Františku Janečkovi, nebo hudebníku a skladateli Ondřeji Hejmovi.\n\nV České republice také vznikla komunita lidí, kteří se baví takzvaným „lovem“ mulletů (anglicky: Mullet Hunting). Lov spočívá ve vyfocení mulleta ve vhodný okamžik a umístění úlovku (fotky) na komunitní stránku s vtipným popiskem obvykle v loveckém/mysliveckém slangu. Lidé potom stejným stylem navzájem hodnotí své úlovky a baví se přitom. Nejpočetnější česká skupina zabývající se touto zábavou čítá přes 93 tisíc členů.\n"}
{"id": "364423", "url": "https://cs.wikipedia.org/wiki?curid=364423", "title": "Suchý zpívá Ježka", "text": "Suchý zpívá Ježka\n\nSuchý zpívá Ježka (1992) je album, na kterém Jiří Suchý zpívá písně Osvobozeného divadla, tedy písně Jiřího Voskovce a Jana Wericha, které zhudebnil Jaroslav Ježek. Na albu je 12 písní a Ježkova klavírní skladba \"Bugatti step\", kterou hraje Zoltán Liška. Kromě Jiřího Suchého na albu zpívá také Jitka Molavcová (v písních 1, 3, 7 a 13) a sbor orchestru. Účinkuje Nový orchestr Jaroslava Ježka pod vedením Zoltána Lišky, který také podle dobových Ježkových originálů zrekonstruoval aranžmá skladeb.\n\n"}
{"id": "364424", "url": "https://cs.wikipedia.org/wiki?curid=364424", "title": "Demi Moore", "text": "Demi Moore\n\nDemi Gene Guynes, známá pod uměleckým jménem Demi Moore, (* 11. listopadu 1962, Roswell, Nové Mexiko, USA) je americká herečka, která vstoupila do širšího povědomí teenagerskými filmy osmdesátých let a v následující dekádě se již prosadila mezi nejznámější hollywoodské hvězdy.\n\nNarodila se v Roswellu v Novém Mexiku, velkou část dětství strávila v Pensylvánii. Jako dítě měla těžký a nestabilní život. Její biologický otec opustil matku Virginii King po dvou měsících manželství ještě před Demiiným narozením. Kvůli tomu má v rodném listě napsané příjmení svého nevlastního otce Dannyho Guynese. Ten spáchal v roce 1980 sebevraždu. Předtím často měnil zaměstnání, a tak se rodina celkem čtyřicetkrát stěhovala. Její rodiče byli také alkoholici, často se navzájem bili.\nV dětství trpěla šilhavostí, a tak nosila pásku přes oko, dokud nebyl problém chirurgicky odstraněn. Trpěla také dysfunkcí ledvin.\n\nRodina se v roce 1976 usadila v Los Angeles. Když bylo Demi 16, její kamarádka herečka Nastassja Kinski ji přiměla, aby opustila školu, kde byli jejími spolužáky frontman skupiny Red Hot Chili Peppers Anthony Kiedis a herec Timothy Hutton, aby se stala herečkou. V roce 1979 potkala svého prvního manžela, hudebníka, Freddyho Moorea, kterého si i vzala. Rozvedli se v roce 1985, Demi si ale nechala jeho příjmení.\n\nV roce 1987 potkala Bruce Willise, zamilovali se do sebe a po dvou měsících se vzali. Společně mají tři dcery - Rumer Willis (nar. 1988), Scout LaRue Willis (nar. 1991) a Tallulah Belle Willis (nar. 1994). V roce 1998 začali manželé žít odděleně a o dva roky později se rozvedli. Do dneška ale zůstali přáteli.\n\nV roce 2003 začala chodit s o patnáct let mladším hercem Ashtonem Kutcherem. Po mnoha spekulacích ze strany tisku se v roce 2005 vzali. Dva roky po svatbě si herečka změnila jméno z Moore na Kutcher. V profesionálním životě ale nadále používá příjmení Moore. V listopadu 2011 byl oznámen jejich rozchod.\n\nPoté, co opustila školu, začala pracovat jako modelka, nechala se dokonce nafotit nahá. Tyto fotografie zůstaly nepovšimnuty až do té doby, co se stala slavnou. Nejdříve byly publikovány v německém časopise, později i v Americe. Jejím filmovým debutem byl film \"Parasite\" v roce 1982. Populární se ale stala až díky roli Jackie Templetonové v mýdlové opeře ABC \"General Hospital\".\n\nV osmdesátých letech hrála v několika filmech orientovaných převážně na mládež. Po velkém komerčním úspěchu snímku \"Duch\" s Patrickem Swayzem a Whoopi Goldbergovou začala být obsazovaná do lepších rolí, třeba ve filmech \"Pár správných chlapů\", \"Skandální odhalení\" nebo \"Zvoník u Matky Boží\". Úspěch \"Ducha\" se už ale nikdy neopakoval a Moore hrála i v několika propadácích jako \"Šarlatové písmeno\" nebo \"Porotce\". Několika filmy také šokovala své fanoušky, například snímkem \"Striptýz\", ve kterém odhalila svá ňadra, nebo \"G.I. Jane\", kvůli kterému si oholila hlavu. Za roli v minisérii \"Kdyby zdi mohly mluvit\" byla nominovaná na Zlatý glóbus.\n\nPo herecké přestávce se v roce 2003 vrátila na plátno jako bývalá členka Charlieho andílků ve filmu \"\". V roce 2006 se objevila ve filmu \"Atentát v Ambassadoru\" s all-star obsazením. Ve filmu hrál i její manžel Ashton Kutcher, ale neobjevili se společně v žádné scéně.\n\n\n"}
{"id": "364430", "url": "https://cs.wikipedia.org/wiki?curid=364430", "title": "Rybenka domácí", "text": "Rybenka domácí\n\nRybenka domácí (\"Lepisma saccharina\") je bezkřídlý druh hmyzu, který nese jméno podle tvaru a povrchu těla pokrytého stříbřitými šupinkami. Patří k běžným obyvatelům lidských příbytků.\nJedná se o kosmopolitní druh.\n\n\nTělo rybenky je ploché, protáhlého tvaru, 0,8 až 2,0 cm dlouhé, pokryté stříbrošedými šupinkami. Z oblasti hlavy vybíhají dva tykadlovité útvary. Konec těla opatřen trojicí přívěsků (dva štěty a jeden paštět) připomíná svým vzhledem jakýsi ocásek.\n\nRybenka je aktivní v noci, kdy se vydává za potravou. Přemisťuje se rychlým během přerušovaným náhlými krátkými zastávkami. Vyhýbá se přímému slunečnímu světlu. Je-li účinkům světla náhle vystavena, snaží se rychle ukrýt ve stínu.\n\nRybenka obývá všechny světadíly včetně ostrovů v Tichomoří. Jako vlhkomilný druh je vázána na prostředí o 75 až 95% relativní vlhkosti.\n\nV přírodě vyhledává vrstvy spadaného listí nebo štěrbiny pod kameny. V zástavbě lidských sídlišť lze na rybenku narazit ve sklepech, koupelnách, garážích, toaletách a podkrovních prostorách. Vyskytuje se i pod nábytkem či v knihách.\n\nZ evolučního hlediska se soudí, že rybenky se na světě objevily dříve než švábi.\n\nSameček rybenky vytvoří spermatofor v podobě hedvábného vlákna a uloží ho do země, odkud ho sebere samice. Oplodněná vajíčka klade samička do nejrůznějších štěrbin v místech, kde se teplota pohybuje mezi 22 až 27 °C. Vajíčka jsou kladena jednotlivě nebo v malých skupinkách po dvou až třech. Za svůj život samička takto naklade až 100 vajíček. Vývoj vajíčka trvá 3 až 6 týdnů v závislosti na teplotě. Teplota prostředí ovlivňuje též další vývoj vylíhnutých nymf. Nymfy se podobají dospělým jedincům, jsou však menší.\n\nRozmnožování rybenky probíhá ve vhodném prostředí nezávisle na ročním období.\n\nRybenky se živí převážně organickými látkami rostlinného původu s obsahem sacharidů a proteinů. Součástí jejich jídelníčku tak mohou být listy papíru, lepidlo, tapety, fotografie, oblečení, ale i cukr, mouka apod.\n\nRybenky jsou loveny škvory, stonožkami, někdy i pavouky.\n\nRybenky jsou vnímány jako domácí škůdci, poněvadž mohou poškodit vybavení domácností. Mohou kontaminovat potraviny, do kterých se dostanou. Nepatří však k přenašečům žádné pro člověka nebezpečné choroby.\n\n"}
{"id": "364432", "url": "https://cs.wikipedia.org/wiki?curid=364432", "title": "Mandátní území", "text": "Mandátní území\n\nMandátní území ( ; ) byla mezi lety 1919–1946 území, odebraná Německé a Osmanské říši, jež v 1. světové válce patřily k poraženým, a svěřená mandátem Společnosti národů do dočasné správy několika jejím členským státům z řad vítězných, obvykle koloniálních mocností (které již během války dotyčná území obsadily). Mateřské země měly mandátní území – v podstatě kolonie – spravovat do té doby, než bude tamní obyvatelstvo připraveno na samostatnost. Rozlišovaly se 3 typy mandátních území, podle plánů, které s nimi mateřské země měly: A, B a C.\n\nV roce 1946 po založení OSN nahradila mandátní území tzv. poručenská území OSN (kromě Jihozápadní Afriky, jíž Jihoafrická unie, později JAR odmítla status poručenského území přiznat a dál ji ovládala z titulu mandátu). \n\nMandátní území typu A byla bývalá území Osmanské říše (kromě Hidžázu), která byla obsazena za války vojsky Dohody. Mandátoři měli za úkol přivést tato území v dohledné době k nezávislosti, protože byla považována za natolik vyspělá, aby zvládla řízení nového samostatného státu. Do konce 2. světové války však získal nezávislost pouze Irák a Libanon, u ostatních bylo předání správy do vlastních rukou pod různými důvody oddalováno.\n\n\n\nMandátní území typu B byly bývalé německé kolonie v subsaharské Africe (kromě Německé jihozápadní Afriky). Území zahrnovala Togoland, Kamerun a Německou východní Afriku. Samostatnost těchto území se předpokládala ve vzdálené budoucnosti.\n\n\n\nMandátní území typu C byly bývalé německé kolonie a protektoráty v Pacifiku a Německá jihozápadní Afrika. Stejně jako u bývalých německých afrických kolonií se samostatnost těchto území předpokládala snad jen ve vzdálené budoucnosti. Správa mandátních území zakazovala stavbu opevnění na ostrovech, ale to např. Japonce nezajímalo a některé ostrovy opevnili. Britská mandátní území byla svěřena Austrálii a Novému Zélandu.\n\n\n\n\n\n"}
{"id": "364434", "url": "https://cs.wikipedia.org/wiki?curid=364434", "title": "Farní sbor Českobratrské církve evangelické v Třebechovicích pod Orebem", "text": "Farní sbor Českobratrské církve evangelické v Třebechovicích pod Orebem\n\nFarní sbor Českobratrské církve evangelické, seniorát královéhradecký.\n\nTřebechovický sbor byl původně kazatelskou stanicí sboru H. V. v Klášteře nad Dědinou. Osamostatnil se roku 1871. Při sjednocení církve už měl vlastní kostel postavený na náměstí za prvního faráře Ivana D. M. Fleischera (1872–1894), a farou, zařízenou v sousedním domě roku 1911 za působení druhého faráře Josefa Čapka (1894–1939, v letech 1922–1934 senior královéhradeckého seniorátu). Odtud byla zahájena misie soustředěná na biblickou výchovu.\n\nPřestupovým hnutím nebyl sbor příliš dotčen, byl budován spíš dovnitř a od členů se žádala kázeň.\n\nZa třetího faráře Miroslava Růžičky (1939–1950) se východní diaspora rozrostla přifařením Rychnova nad Kněžnou (1942, od roku 1956 k.s. Kostelce nad Orlicí). Válka znemožnila uskutečnit plány na výstavbu dalších sborových budov.\n\nÚsilí sboru směřovalo k tomu, aby se z tradice vylouplo ryzí jádro, poslušné a věrné evangeliu.\n\nByla založena kazatelská stanice v Týništi nad Orlicí (1912) a započato s bohoslužbami v Borohrádku (až do roku 1952), v Kostelci nad Orlicí (1902, od roku 1921 kazatelská stanice, od roku 1954 samostatný sbor) a Vamberku (1933, od roku 1947 kazatelská stanice Kostelce nad Orlicí, zaniklá 1990).\n\nKazatelská stanice v Bělči nad Orlicí byla do roku 1956 filiálním sborem. Modlitebnu a sál s bytem pro kostelníka má v bývalé církevní škole. Menší střediska jsou v Blešně a v Jeníkovicích. Ve východní části sboru tvoří 9 obcí kazatelskou stanici Týniště nad Orlicí.\n\nČtvrtým farářem sboru byl v letech 1950–1958 Jan Miřejovský. Tehdy se vyznačuje život sboru zápasem o překonáni strachu a o vzájemnou důvěru po zkušenostech s udavačstvím. Usiloval též o otevřenější vztahy k lidem mimo sbor. Pro rozhovor v obecenství byla zbudována klubovna s krbem a stylovým nábytkem (1955). Práce v Týništi byla přenesena do vlastního domku u nádraží (1952).\n\nRoku 1958 se pátým farářem sboru stal Miroslav Brož. V letech 1958–1983 se však sbor umenšoval v průměru o 30 členů ročně úmrtími a odstěhováním, výjimečně výstupy. Málo početné a nábožensky smíšené rodiny poznamenaly strukturu sboru a politické tlaky také účast na sborovém životě. Postihy se nevyhnuly členům sboru ani farářské rodině. Obětavost však neklesala. Vyučování náboženství ve školách obnovené kolem roku 1968 postupně končilo, ne však už dříve zavedené hodiny dětí v týdnu ve sborových místnostech v Třebechovicích, Týništi, Bělči a v rodinách v Blešně a Jeníkovicích. Na všech těchto místech se konaly i biblické hodiny; v osmdesátých letech v Blešně a Jeníkovicích ustávají. V té době jsou také konfirmandi sdružováni ze dvou ročníků, nově mají i týdenní soustředění na horách. Mládež jezdí na vodu, někteří také na seniorátní a celocírkevní kursy mládeže a brigády. Ve sboru začalo častější vysluhování Večeře Páně.\n\nPo volbě faráře M. Brože za seniora Královéhradeckého seniorátu 1969–1983 se v Třebechovicích častěji konají seniorátní schůze, porady a různá setkání mládeže i dospělých, pro něž má sbor vhodné prostory, později i prostornou kuchyňku a obětavé sestry. Rámec sboru přesahují pondělní rozhovory „Spolupráce kazatelů a laiků“, konané měsíčně v komunikačně dostupném Týništi nad Orlicí, kam byly přeneseny z Kostelce nad Orlicí.\n\nMiroslava Brože, povolaného roku 1983 za vedoucího tajemníka Ústřední církevní kanceláře v Praze, střídá roku 1984 farář Alois Němec z Kostelce nad Orlicí. Po roce 1989 jsou navázány vztahy s Evangelickým sborem Nanebevztoupení v Drážďanech. Začíná spolupráce pěveckého sboru katolíků a evangelíků, prohlubují se ekumenické a přátelské vztahy při pravidelných koncertních setkáních a turné s chrámovými sbory z Drážďan a Budapešti. Biblické hodiny se konají společně s klášterskými účastníky. V Týništi se scházejí skupinky mládeže posílené ze sousedních sborů. V roce 1993 odchází A. Němec do Moravské Třebové a do sboru je roku 1994 určen seniorátní jáhen Miloš Lapáček, který je roku 1995 ordinován a roku 1996 zvolen za jáhna sboru. Sborové prostory se ještě více otvírají veřejnosti při hudebních a přednáškových shromážděních. Na čas je vydáván sborový zpravodaj Stůl. Na šesti místech sboru se konají shromáždění v domovech důchodců. V roce 1997 se ve sboru ustavuje Klub romských dělí a mládeže a v roce 1998 je založeno místní sdružení YMCA.\n\nRoku 2001 však jáhen Lapáček rezignoval. Jeho nástupcem se stal v roce 2002 farář Filip Čapek, který zde působil až do svého nástupu na ETF UK v roce 2017. Nyní je sbor administrován z Hradce Králové.\n\nZajištění služeb božích na patnácti místech v dobách administrování sousedních sborů (nejednou 7× za neděli) a koordinace každotýdenní služby dětem na šesti místech si vyžádala spolupráci předčitatelů kázání, farářů na odpočinku Miloslava Klapuše a Jana Dusa a v letech 1978–1980 seniorátní vikářky Věry Pleskotové (Matulové - Bohuslavice nad Metují).\nKurátory sboru byli od roku 1918: V. Bahník (1919–1932), J. Vraný (1934–1946), V. Kupka (1946–1951), V. Jarkovský (1951–1952), J. Hájek (1953–1960), V. Polívka (1960–1966), K. Dvořák (1967). V Bělči nad Orlicí: J. Janský (1906–1936), J. Hušek (1936–1946), K. Dvořák (1946–1956) a J. Kadlec (1968–1971). Od roku 1974 byl kurátorem sboru zvolen Karel Kolář (do r. 2003). V Týništi nad Orlicí: O. Malý st. a J. Hroch st., J. Matuška (2003–2009). V letech 2009–2011 vykonávala službu kurátorky sboru s. V. Durnová. Od ledna 2012 je kurátorem sboru M. Kolomazník.\n\nMimo služby boží se zde konají biblické hodiny, ve škole je vyučováno náboženství, schází se zde sdružení YMCA, mládež i střední generace. Každý druhý čtvrtek v měsíci jsou zde pořádány hovory nad Biblí. Schází se zde pravidelně Ekumenický pěvecký soubor. Jednou za měsíc se konají služby boží v Charitním domě Zdislava a v DPS.\n\nSdružení mládeže se scházelo již od roku 1902, biblické hodiny a shromáždění dětí jsou v střediskových obcích také od těch dob. V roce 1922 byly obnoveny varhany, v letech 1930–1933 opravován kostel, ze tří zvonů tehdy pořízených zůstal jeden (Jeroným, dnes na el. pohon).\n\n\n\n"}
{"id": "364438", "url": "https://cs.wikipedia.org/wiki?curid=364438", "title": "Rybenka skleníková", "text": "Rybenka skleníková\n\nRybenka skleníková (\"Thermobia domestica\") je sice zbarvená hnědě, ale jinak je podobná rybence domácí. Najdeme ji v místnostech, ale dává přednost vlhku a horku. Běžně se vyskytuje v pekárnách, továrnách a teplovodech. Roste po celý život. Při každém svlékání ji dokonce dorostou nohy, o něž dříve přišla nebo si je poškodila.\n\nŽije na celém světě. Tělo má asi 1,5 cm dlouhé.\n\n"}
{"id": "364443", "url": "https://cs.wikipedia.org/wiki?curid=364443", "title": "Evergreeny ze Semaforu", "text": "Evergreeny ze Semaforu\n\nEvergreeny ze Semaforu (1988) je album písniček Jiřího Suchého ze 60. let 20. století, z prvních let Semaforu. Zahajuje tříalbový komplet nových verzí klasických písní, oproti tomu dvě alba \"Písničky ze Semaforu\" (\"Včera neděle byla\" a \"Ach, ta láska nebeská\") vydávaná ve stejné době, přinesla písně v původních verzích. Album obsahuje 13 písní.\n\n\n"}
{"id": "364446", "url": "https://cs.wikipedia.org/wiki?curid=364446", "title": "Veš dětská", "text": "Veš dětská\n\nVeš dětská (\"Pediculus capitis\") je cizopasný hmyz žijící v lidských vlasech, kde saje krev. Zdržuje se výhradně na hlavě, zatímco příbuzné druhy, jako je veš muňka („filcka“), cizopasí na jiných částech těla.\n\nVelikost vši dětské je asi 3 mm. Veš má ploché tělo a malou hlavu. Oči jsou značně redukovány.\nKrátké silné nohy slouží k přichycení na chlup hostitele. Jsou zakončené jedním srpovitým drápkem, proti kterému vyrůstá na holeni palcovitý výrůstek. Tímto způsobem vytváří „kleště“ jimiž se veš pevně drží vlasu u jeho kořene.\n\nDospělec vši dětské saje krev 4–5 krát denně. Samice žijí maximálně měsíc, během kterého nakladou až 50 vajíček (hnid). Samci žijí o něco kratší dobu. Hnidy, které veš přilepuje na vlasy, jsou na horním pólu opatřená víčkem. Za 7–11 dní praskne horní konec vajíčka a vylíhne se nymfa, která se celkem 3× svléká. Před každým svlékáním saje krev a za 8 dní dospívá. Pokud veš nenajde svého hostitele, zhruba po 18 hodinách ztrácí schopnost sání krve v důsledku dehydratace.\n\nNapadení vší dětskou je onemocnění, které se označuje jako pedikulóza.\nTento ektoparazit není přenašečem závažných chorob, jeho výskyt je však nepříjemnou záležitostí. Místa napadená vší dětskou (oblast hlavy) nepříjemně svědí a často dochází k dermatitidě, výjimečně lze též pozorovat lehké zvýšení teploty nebo zvětšení mízních uzlin. V extrémních případech dochází k vypadávání vlasů popřípadě k alergickým reakcím na vší trus, který je vetřen do drobných poranění.\n\nKlasickou léčbu zahrnuje použití speciálních šampónů obsahující insekticid. S ohledem na rostoucí počet případů rezistence na insekticidy ve světě však může mít řada komerčních produktů snížený až nulový účinek. Dříve se k odstraňování používal petrolej, který však může způsobovat lokální dermatitidy až spáleniny. Opakované mechanické vyčesávání je účinná metoda.Velmi účinné je i používání elektrického hřebenu na vyčesávání vší. Napětí mezi zoubky ničí vši i hnidy.\n\nŽije na celém světě. Jedná se o běžného parazita zejména v dětských kolektivech, a to i ve vyspělých státech.\n\n\n"}
{"id": "364449", "url": "https://cs.wikipedia.org/wiki?curid=364449", "title": "Thalia", "text": "Thalia\n\nThálie, Thalia, Thaleia a podobné názvy mají více významů:\n\n\nThalía – mexická zpěvačka a herečka. Její hudební alba:\n"}
{"id": "364450", "url": "https://cs.wikipedia.org/wiki?curid=364450", "title": "Love metal", "text": "Love metal\n\nLove metal je lehčí odnož metalu, přesněji goth metalu, která vznikla v devadesátých letech 20. století.\n\nJe charakteristický tvrdými a většinou pomalejšími kytarovými riffy, temnými zvuky syntezátorů a melodickým a zjemněným hlasem zpěváka/zpěvačky. Co se týče kytarových sól, ty zde nehrají důležitou roli. Texty písní mívají romantické náměty, většinou jsou o lásce, smrti, trápení či životě. Jde tak o tvrdé melodie spojené s romantikou. Zakladatelem a nejznámějším představitelem tohoto žánru je finská skupina HIM. Dále se k love metalu přiblížily dnes již neexistující Embrio nebo další finská skupina Lovex.\n\n"}
{"id": "364452", "url": "https://cs.wikipedia.org/wiki?curid=364452", "title": "Seznam členů zastupitelstva Středočeského kraje (volby 2008)", "text": "Seznam členů zastupitelstva Středočeského kraje (volby 2008)\n\nSeznam osob zvolených do Krajského zastupitelstva Středočeského kraje v roce 2008.\n"}
{"id": "364454", "url": "https://cs.wikipedia.org/wiki?curid=364454", "title": "Vladimír Dlouhý", "text": "Vladimír Dlouhý\n\nJméno Vladimír Dlouhý nosí více různých osobností:\n\n"}
{"id": "364459", "url": "https://cs.wikipedia.org/wiki?curid=364459", "title": "Třída Worcester", "text": "Třída Worcester\n\nTřída Worcester byla třída velkých lehkých křižníků amerického námořnictva. Celkem byly objednány čtyři križníky této třídy, přičemž byly dokončeny pouze první dva a to až po skončení války. Byly to poslední postavené a zároveň největší americké lehké křižníky. Ve službě byly v letech 1948–1958. USS \"Worcester\" bojoval v korejské válce. Navzdory své moderní koncepci velmi rychle zastaraly a byly vyřazeny po 10 letech aktivní služby.\n\nPlánována byla stavba až 10 křižníků této třídy. Během války byly objednány první čtyři (CL 144-147). Roku 1945 byly v loděnici New York Shipbuilding v Camdenu založeny kýly prvních tří jednotek, přičemž v srpnu 1946 byla stavba druhého páru zrušena a dokončen byl pouze první, tvořený křižníky \"Worcester\" a \"Roanoke\".\n\nJednotky třídy \"Worcester\":\nHlavní odlišností byly nové dvouúčelové 152mm kanóny Mk.16DP o délce hlavně 47 ráží umístěné ve dvoudělových věžích. Doplňovalo je dvacet čtyři 76mm kanónů Mk.33 ve dvoudělových postaveních a dvanáct 20mm kanónů ve dvoudělových postaveních (demontovány roku 1955). Původně zvažované dva katapulty se čtyřmi hydroplány nakonec nebyly instalovány. Pohonný systém tvořily čtyři kotle Babcock & Wilcox a čtyři turbíny General Electric o výkonu 120 000 shp, pohánějící čtyři lodní šrouby. Nejvyšší rychlost dosahovala 33 uzlů. Dosah byl 8000 námořních mil při rychlosti 15 uzlů.\n\n"}
{"id": "364461", "url": "https://cs.wikipedia.org/wiki?curid=364461", "title": "Strakapoud malý", "text": "Strakapoud malý\n\nStrakapoud malý (\"Dendrocopos minor\"), někdy nazývaný stráček, je malý pták z čeledi datlovitých.\n\nJe velký přibližně jako vrabec, je to nejmenší datlovitý pták v Česku. Sameček má na hlavě červenou čepičku, samička žlutobílou. Mohl by být zaměnitelný se šoupálkem, ale na rozdíl od něj má strakapoud malý typický datlí profil.\n\nJe rozšířen téměř po celé Evropě, na pobřeží severní Afriky, v mírném podnebí Asie a na Kamčatce.\n\nHnízdí v lužních a smíšených lesích a také v parcích. Dutinu tesají oba partneři v silnější větvi stromu. Samice snáší 4–6 vajec. Mladí ptáci v dutině před vylétnutím jsou nesnášenliví.\n\nPotravu, kterou si vyhledává ve vrcholcích stromů a v dutých větvích, tvoří převážně mšice, mravenci, housenky, korovnice a další hmyz.\n\n\n"}
{"id": "364462", "url": "https://cs.wikipedia.org/wiki?curid=364462", "title": "Evergreeny ze Semaforu 3", "text": "Evergreeny ze Semaforu 3\n\nEvergreeny ze Semaforu 3 (1990) je třetí a poslední díl z kompletu alb, na které v nových aranžích nazpíval Jiří Suchý své staré písně. Album obsahuje 15 písní.\n\n\n"}
{"id": "364470", "url": "https://cs.wikipedia.org/wiki?curid=364470", "title": "Čankov", "text": "Čankov\n\nČankov (něm. \"Schankau\") je místní část Karlových Varů a nachází se 6 km severně od historického centra města.\n\nOkolí tvoří převážně zemědělská krajina a lesy.\n\nOkolí města je známé nálezy hnědého uhlí, ale kvůli nevalné kvalitě a složitým geologickým poměrům jsou zásoby odepsány už od 80. let 20. století. Velký vliv na odpis zásob má ochranné pásmo lázeňských pramenů. V současnosti se těží kaolín asi 1 km SV od obce v povrchovém lomu Otovice Katzenholz. Obcí neprotéká žádný potok ani řeka, okolní krajina je hojně zemědělsky využívána.\n\nV dávné minulosti kolem Čankova vedla zemská stezka vedená od Chebu k Radanovu brodu (Radošov) a dále na Prahu. V 19. století zde probíhala drobná povrchová těžba uhlí (pokusné šachty) a kaolínu. Následky jsou dodnes rozeznatelné v podobě malých jezírek obklopených náletovými porosty. Jsou rozeseta na východ od obce.\n"}
{"id": "364473", "url": "https://cs.wikipedia.org/wiki?curid=364473", "title": "Třída Portland", "text": "Třída Portland\n\nTřída Portland byla třída těžkých křižníků amerického námořnictva. Celkem byly postaveny dvě jednotky této třídy. Ve službě byly v letech 1932–1946. Obě byly nasazeny ve druhé světové válce. Ve válce byl křižník \"Indianapolis\" potopen.\n\nPůvodně se mělo jednat o křižníky třídy \"Northampton\" s mírně prodlouženým trupem. Plánována byla stavba pěti takových plavidel (CA 32-36). Později bylo rozhodnuto, že budou postaveny pouze dvě jednotky této třídy a ostatní budou dokončeny v rámci třídy \"New Orleans\". První křižník postavila společnost Bethlehem Steel Co. ve své loděnici Fore River v Quincy a druhý loděnice New York Shipbuilding Corp. v Camdenu.\n\nJednotky třídy \"Portland\":\nOproti předcházející třídě bylo zesíleno pancéřování muničních skladů a pohonného systému, byl zdvojnásoben počet 127mm kanónů a naopak nebyly instalovány torpédomety. Výzbroj sestávala z obvyklých devíti 203mm kanónů ve třech věžích, doplněných osmi 127mm kanóny a osmi 12,7mm kulomety. Pohonný systém tvořilo osm kotlů Yarrow a čtyři turbínová soustrojí Parsons o výkonu 107 000 shp, pohánějící čtyři lodní šrouby. Nejvyšší rychlost dosahovala 32,5 uzlu. Dosah byl 10 000 námořních mil při ryhclosti 15 uzlů.\n\nZa války byly odstraněny kulomety a protiletadlová výzbroj byla výrazně posílena. Počet hydroplánů a katapultů byl snížen. Křižníky byly rovněž vybaveny radary. Roku 1946 tak \"Portland\" nesl lehkou výzbroj v podobě dvaceti čtyř 40mm kanónů a sedmnácti 20mm kanónů a dále radary SG, SK, Mk.8 a Mk.8.\n\nObě lodě se účastnily druhé světové války. \"Indianapolis\" byl 30. března 1945 vážně poškozen zásahem kamikaze a byl do července 1945 opravován. \"Indianapolis\" se proslavil misí, při které dopravil na ostrov Tinian atomovou pumu, která byla posléze svržena na město Hirošima. Křižník na zpáteční cestě za značných ztrát na životech potopila třemi torpédy japonská ponorka \"I-58\". \"Portland\" válku přečkal a byl roku 1946 vyřazen a později sešrotován.\n\n"}
{"id": "364474", "url": "https://cs.wikipedia.org/wiki?curid=364474", "title": "Nagčhu (prefektura)", "text": "Nagčhu (prefektura)\n\nPrefektura Nagčhu (\"Černá řeka\", tibetsky \"ནག་ཆུ་ས་ཁུལ་\", Wylie: Nag-chu Sa-khul; čínsky: \"那曲地区\"; pchin-jin: Nàqū Dìqū) je největší prefektura v Tibetské autonomní oblasti, má rozlohu 570 000 km². Dnes se dělí na 11 okresů a hlavní město prefektury Nagčhu. Původně se tento kraj nacházel v tibetské části Ü-Cang. V roce 2009 zde žilo 363 000 obyvatel, z toho Tibeťané představovali až 99 %.\n\nOkres Lhari je rodištěm 11. dalajlámy.\n\nPrefektura se nachází na severu TAO, na severovýchodě prefektura hraničí s provincií Čching-chaj, na severu s Autonomní oblastí Sin-ťiang, na západě s prefekturou Ngari, na jihu s prefekturami Žikace a Ňingthi a městskou částí Lhasa, a na východě s prefekturou Čhamdo.\n\nCelá prefektura se nachází ve vysoké nadmořské výšce okolo 4000 metrů nad mořem v oblasti nazývané Čhangthang. Celá oblast je známá svými pastvinami pro dobytek. Na západě, který se nachází průměrně ve 4500 metrech žije mnoho divokých zvířat. Na východě s průměrnou nadmořskou výškou 3500 metrů rostou i nízké keře. V celém Nagčhu je velké množství jezer. Celoroční průměrná teplota regionu se pohybuje okolo 0 °C.\n\nCelá oblast je velmi bohatá na jezera. V okrese Pälgon je známé jezero Namco.\n\nSkrz prefekturu prochází dva nejdůležitější pozemní spoje Lhasy s Pekingem - dálnice G6 a tibetská železnice.\n"}
{"id": "364478", "url": "https://cs.wikipedia.org/wiki?curid=364478", "title": "STS-8", "text": "STS-8\n\nSTS-8 byla třetí mise raketoplánu Challenger. Celkem se jednalo o 8. misi raketoplánu do vesmíru. Cílem letu bylo vynesení indického satelitu „Insat-1B“.\n\nPřípravy ke start trvaly 62 dní, čímž byla překonána dosavadní doba přípravy raketoplánu ke startu o 7 pracovních dnů. Challenger dorazil do haly OPF z Edwards AFB na konci června. Během poletové inspekce bylo vyměněno 76 dlaždic tepelné ochrany pneumatiky na podvozku, brzdová obložení, okno pilotní kabiny poškozené mikrometeoritem, hydraulické čerpadlo APU č. 3 a také toaleta, která působila problémy během mise STS-7. Technici také doplnili zásoby dusíku pro klimatizaci, kapalného amoniaku pro chladicí systém a pitnou vodu. Později byl raketoplán přemístěn do haly VAB, kde byl 27. července připojen k SRB a ET.\n\nRaketoplán byl převezen na rampu 2. srpna a 4. srpna proběhlo zkušební odpočítávání. O pět dní později byla do nákladového prostoru umístěna družice Insat 1B. Původně měla být součástí užitečného zatížení i telekomunikační družice systému TDRSS, ale kvůli havárii již vynesené družicce TDRS-1 na oběžné dráze vedení NASA vyřadilo TDRS-B z nákladu. S touto družicí se počítalo pro přenos výsledků experimentů ze Spacelabu mise STS-9, bez ní byl přenos dat poloviční. Namísto TDRS-B byla na palubu Challengeru naložena maketa PFTA a další materiál.\n\nPět dní před startem se k Floridě přiblížil uragán Barry, ale kosmodromu se vyhnul a přípravy ke startu probíhaly bez přerušení. Dne 27. srpna dorazila na kosmodrom posádka a po jejich příjezdu začalo odpočítávání (za stavu T-46 hodin). Dne 30. srpna, v době posledního desetiminutového přerušení odpočítávání (jen 9 minut před startem) se přes kosmodrom přehnala bouřka. Startovní okno trvalo jen 34 minut. Bouře se vzdálila a Challenger vzlétl v 06:32:00 UT. Start proběhl bez problémů. Motory SSME byly vypnuty v T+8.45 minut. Po odhození nádrže ET se po dvou manévrech OMS raketoplán dostasal na kruhovou oběžnou dráhu ve výšce 296 km nad Zemí.\n\nPo otevření nákladového prostoru se Bluford pustil do experimentu elektroforetického zařízení CFES, jehož úkolem bylo za pomoci elektroforézy oddělit beta-buňky z kultur z lidského pankreasu a získat tak čistou kulturu pro výrobu inzulínu. Během prvního dne zpracoval Bluford dva vzorky. Další astronauti začali \"oživovat\" manipulátor RMS.\n\nHlavním úkolem druhého dne bylo samotné vypuštění indického satelitu. Její start se uskutečnil v 07.47 UT, o 45 minut později byla družice navedena na přechodovou dráhu. Poté, co dosáhla stacionární dráhy, vyskytl se problém s jedním z jejích solárních panelů, který se plně nevyklopil. Dalším úkolem druhého dne byl test spojení raketoplánu s řídícím střediskem v Houstonu prostřednictvím družice TDRS-1. Kvůli poruše na počítači na pozemní stanici White Sands se ale během 14 hodin spojení vůbec nepodařilo. Klasické spojení prostřednictvím pozemních stanic bylo bez problémů udržováno. K navázání kontaktu přes TDRS-1 došlo až třetí den letu.\n\nDruhý den letu probíhal také zajímavý pokus umístěný na paletě DFI – totiž sledování a fotografování (ze zadního okénka pilotní kabiny) tepelně citlivého nátěru na trubice tepelného čerpadla, aby se zjistila rychlost proudění teplonosné kapaliny čerpadlem. Tomuto experimentu se věnoval Brandenstein, zatímco Gardner v obytném prostoru zpracovával další vzorky na elektroforéze CFES.\n\nČtvrtý den letu, 2. září, snížil Truly dvěma manévry dráhu Challengeru z 296 km na 225 km kvůli experimentům (DSO 0301 a G-0348). Ty měly za úkol sledovat průběh a míru koroze ve vesmíru pod vlivem atomárního kyslíku. Astronauti se během letu zúčastnili také půlhodinové televizní tiskové konference. Lodní lékař během ní zmínil, že problémy s kinetózou nejsou pro starší lidi nijak špatné (samotnému mu bylo 54 let).\n\nPoslední den letu, 5. září, zahájila posádka přípravy k přistání. Po tříhodinových přípravách si astronauti oblékli anti-g obleky. V 06.35 UT dal Houston souhlas se zapálením OMS motorů. Pilot otočil raketoplán zádí proti směru letu a Challenger v 06.50 UT zapálil na 143 sekund motory, aby se dostal na sestupnou dráhu.\n\nV 07.38 UT byl raketoplán naveden na dráhu 22 na Edwards AFB, v 07.39.42 UT se dotkl podvozkem dráhy a v 07.40.40 UT se úplně zastavil. Během letu se vyskytlo jen 18 drobných závad. Při kontrole motorů SRB, vylovených z oceánu, se ale ukázalo, že raketoplán měl velké štěstí. Málem prohořela stěna jedné trysky. Vyjasnění příčin si vyžádalo odklad startu Columbie, původně plánovaný na 28. října, na neurčito.\n\n"}
{"id": "364480", "url": "https://cs.wikipedia.org/wiki?curid=364480", "title": "Freeman Dyson", "text": "Freeman Dyson\n\nFreeman John Dyson (15. prosince 1923, Crowthorne, Spojené království – 28. února 2020, Princeton, New Jersey, USA) byl britský teoretický fyzik a matematik, který žil a pracoval od roku 1951 v USA.\n\nZabýval se fyzikou pevných látek, astrofyzikou a jadernou fyzikou. Byl členem Londýnské královské společnosti a Akademie věd USA. Známý je svou koncepcí tzv. Dysonovy sféry. \n\nByl praktikujícím křesťanem, stejně tak celoživotním bojovníkem proti nacionalismu, zastáncem jaderného odzbrojování a mezinárodní spolupráce. \n\nNarodil se v roce 1923 v anglickém maloměstě Crowthorne v hrabství Berkshire. Jeho otcem byl hudební skladatel George Dyson, jeho matka Milred Lucy byla vystudovaná právnička a pracovala jako sociální pracovnice. Měl jednoho sourozence, starší sestru Alici. Ta si ho pamatovala jako chlapce obklopeného encyklopediemi a stále něco počítajícího na listech papíru. Ve 4 letech se prý pokoušel vypočíst počet atomů ve Slunci. Zajímala ho zejména velká čísla a sluneční soustava.\n\nV letech 1936 až 1941 studoval na soukromé škole Winchester College, kde učil i jeho otec.Pak začal studovat matematiku na Trinity College, jeho studia však přerušila druhá světová válka. Během války pracoval jako vědec pro Royal Air Force, mj. zkoumal ideální hustoty pro bombardovací formace. Po válce se vrátil na Trinity College. V roce 1947 publikoval dva články z oblasti teorie čísel. Jeho přátelé ho popisovali jako stydlivého i sebevědomého zároveň. \n\nV roce 1947 se na doporučení Geoffreyho Taylora přestěhoval do Spojených států amerických, kde studoval fyziku na Cornell University. V letech 1949 až 1951 se vrátil zpět do Spojeného království, když působil na University of Birmingham, pak se vrátil zpět na Cornell University. V roce 1952 mu Robert Oppenheimer nabídl zaměstnání v Institute for Advanced Study v Princetonu, kde pracoval až do konce své kariéry.\n\nV roce 1957 se stal americkým občanem. V roce 1950 se oženil se švýcarskou matematičkou Verenou Huber, se kterou měl dvě děti. Dcera Esther Dysonová je podnikatelkou, syn George Dyson je historikem vědy. V roce 1958 se rozvedl s manželkou Verenou a oženil se s atletkou Imme Jung. S tou měl další čtyři děti.\n"}
{"id": "364482", "url": "https://cs.wikipedia.org/wiki?curid=364482", "title": "Morten Gamst Pedersen", "text": "Morten Gamst Pedersen\n\nMorten Gamst Pedersen (* 8. září 1981 ve Vadsø) je norský fotbalový záložník a reprezentant. Hraje za norský klub Rosenborg BK.\nMimo Norsko působil v Anglii a Turecku.\n\nGamst Pedersen je přírodní pravák, ale od 15 let více používá levou nohu. Jeho otec, fotbalový trenér, ho naučil využívat více levou nohu, protože si myslel, že levonozí fotbalisté mají ve fotbale menší konkurenci. Vyrůstal v jednom z nejsevernějších měst Norska ve Vadsø. Zde hrával za mládežnický tým Norild. Prošel ještě jedním mládežnickým týmem - Polarstjernen. Poté se vrátil zpět do Norildu a odtud putoval do Tromsø. Zde se i odbyl svůj debut v norské lize. V sezoně 2001 s Tromsø zažil pád do Adeccoligaen. O rok zpět byli zpátky v Tippeligaen a Morten k tomu přispěl 18 brankami ve 23 utkáních, a tím se stal nejlepším střelcem druhé ligy. V roce 2004 přišel zlom v jeho kariéře. V únoru toho roku debutoval v národním týmu Norska. Navíc v srpnu přestoupil do Blackburnu Rovers za 1,5 mil. liber.\n\nV první sezoně si teprve na Premier League zvykal, ale v sezoně 2005/2006 plně prokázal své kvality. Ve 36 zápasech nastřílel pěkných 9 branek a s týmem se umístil na 6. místě. Jeho branku do sítě Fulhamu v srpnu 2005 fanoušci vyhlásili brankou měsíce. Pro Pedersena to byla vůbec podařená sezona. Dvěma brankami sestřelil na Old Trafford Manchester United 2:1.\n\nV A-mužstvu Norska debutoval 18. 2. 2004 v přátelském utkání v Belfastu proti týmu Severního Irska. K výhře 4:1 výrazně přispěl dvěma vstřelenými góly.\n\nV září roku 2006 v kvalifikaci na evropský šampionát Pedersen vstřelil nádherný gól proti Maďarsku, jenž byl hodně podobný tomu, který vstřelil Nizozemec Marco van Basten ve finále EURA 1988. Od té doby má přezdívku \"Van Gamsten\". V létě 2006 si nechal Morten změnit jméno na zádech svého dresu z „Pedersen“ na „Gamst“ podle příjmení své matky. Od začátku sezony 2008/09 se však vrátil ke jménu \"Pedersen\" na dresu.\n\nMorten společně s norskými spoluhráči založil boy-band „The Players“. Ve skupině zpívá se spoluhráčem z reprezentace Kristoferem Hæstadem, s Freddym dos Santosem, s obráncem Vikingu Øyvindem Svenningem a s Raymondem Kvisvikem z Fredrikstadu. Výtěžek z jejich singlu „This is for Real“ putoval na charitativní účely.\n\nVítěz Adeccoligaen (2002), nejlepší střelec Adeccoligaen (18 branek ve 23 zápasech; 2002)\n\n"}
{"id": "364483", "url": "https://cs.wikipedia.org/wiki?curid=364483", "title": "Státní symboly Slovenska", "text": "Státní symboly Slovenska\n\nStátní symboly Slovenské republiky jsou stanoveny zákonem NR SR č. 63/1993 Z. z. \"o štátnych symboloch Slovenskej republiky a ich používaní v znení neskorších predpisov\".\n\nSlovenské státní symboly jsou celkem 4:\n\n\nNeoficiální symboly: \n\n\n\n"}
{"id": "364485", "url": "https://cs.wikipedia.org/wiki?curid=364485", "title": "Tým", "text": "Tým\n\nTým (z angl. \"team\", původní význam „spřežení“) je skupina lidí, která společně plní nějaký úkol nebo chce dosáhnout určitý cíl, což je možné jen při spolupráci všech členů.\n\n\nNa rozdíl od hierarchického modelu spolupráce, kdy je větším úkolem pověřován například předák, mistr nebo velitel a je na něm, aby práci zorganizoval, týmový model klade větší důraz na „horizontální“ vztahy, na jednání, dohody a spolupráci přímo mezi jednotlivými členy. To ovšem vyžaduje, aby všichni členové měli jasno, čeho chtějí dosáhnout, a klade větší nároky na jejich samostatnost a odpovědnost. Také organizace takové spolupráce může být náročnější a výsledky sice obvykle kvalitnější, ale často časově náročnější.\n\nVýznam spolupráce lidí různých profesí na společném úkolu se objevil v polovině 20. století a slovo „tým“ se stalo téměř módou. Z výzkumů plyne, že správná velikost týmu přirozeně závisí na jeho úkolu, nicméně ze sociálně psychologického hlediska se doporučuje 5 až 12 členů, větší týmy je dobré dělit na podtýmy (podskupiny). Tým může a také nemusí mít formálního vedoucího, obojí řešení má své výhody a nevýhody.\n\n"}
{"id": "364486", "url": "https://cs.wikipedia.org/wiki?curid=364486", "title": "Bitva u Montferrandu", "text": "Bitva u Montferrandu\n\nBitva u Montferrandu se odehrála roku 1137 mezi vojsky křižáckého Jeruzalémským královstvím a Zengím, atabegem Mosulu a Aleppa. Zengímu se podařilo nejprve porazit armádu hraběte z Tripolisu a nakonec porazit i jeruzalémského krále Fulka z Anjou. Zengí nakonec krále obklíčil v hradu Montferrand a nakonec s ním vyjednal čestnou kapitulaci. Muslimové tak získali hrad velké strategické hodnoty, který křižáci již nikdy nedobyli zpět.\n"}
{"id": "364489", "url": "https://cs.wikipedia.org/wiki?curid=364489", "title": "Oberursel", "text": "Oberursel\n\nOberursel je německé město ležící severozápadně od Frankfurtu nad Mohanem ve spolkové zemi Hesensko.\n\nSousední obce: Schmitten, Bad Homburg vor der Höhe, Frankfurt nad Mohanem, Steinbach, Kronberg a Königstein im Taunus.\nMísto je poprvé zmiňováno pod jménem \"Ursella\" roku 791 jako majetek kláštera Lorsch.\n\n\n"}
{"id": "364492", "url": "https://cs.wikipedia.org/wiki?curid=364492", "title": "Celtic metal", "text": "Celtic metal\n\nCeltic metal je jeden ze subžánrů folk metalu, který se objevil v 90. letech 20. století v Irsku. Kombinuje tradiční keltskou hudbu s heavy metalem. Průkopníky žánru byly irské kapely Cruachan, Primordial a Waylander. S rostoucí oblibou žánru se časem rozšířil i za irské hranice a dnes ho hraje mnoho ostatních kapel.\n\nCeltic metal se podobně jako vlastní folk metal často míchá s jinými metalovými žánry, například s black metalem, doom metalem či death metalem.\nMimo klasické nástroje heavy metalu se používají nástroje jako housle, flétna, dudy, bodhrán, niněra či mandola.\n\nNěkteré známější skupiny: Aes Dana, Cruachan, Devil in the Kitchen, Eluveitie, Geasa, Mael Mordha, Mägo de Oz, Primordial, Runecaster, Suidakra, Tuatha de Danann, Waylander\n"}
{"id": "364496", "url": "https://cs.wikipedia.org/wiki?curid=364496", "title": "Pular", "text": "Pular\n\nPular je název vulkanického hřbetu, tvořeného stratovulkánem \"Pular\" (severovýchodní okraj – 6233 m) a dvěma troskovými kužely \"Pajonales\" (jihozápadní okraj – 5732, resp. 5958 m), nacházejícího se v regionu Antofagasta v severní části Chile, asi 15 km západně od argentinských hranic. Stáří komplexu se odhaduje na pleistocén, ale některé části jsou pravděpodobně holocénního věku (troskové kužele Pajonales jsou nejmladšími sopečnými útvary komplexu). V roce 1990 byla hlášena menší explozivní erupce z okolí komplexu Pular, ale nepodařilo se přesně lokalizovat její centrum.\n\n"}
{"id": "364497", "url": "https://cs.wikipedia.org/wiki?curid=364497", "title": "Gilles Baudry", "text": "Gilles Baudry\n\nGilles Baudry (* 27. dubna 1948 Saint Philbert de Grand-Lieu, Loire-Atlantique) je bretonský básník. Je mnichem v klášteře Abbaye de Landévennec.\n\n"}
{"id": "364505", "url": "https://cs.wikipedia.org/wiki?curid=364505", "title": "Asturské království", "text": "Asturské království\n\nAsturské království (latinsky \"Regnum Asturorum\") byl raně středověký stát v severozápadní části Pyrenejského poloostrova, při pobřeží Biskajského zálivu; dnes historické území a autonomní oblast Asturie (španělsky \"Asturias\") o rozloze 10 565 km² (centrum Oviedo).\n\nVe starověku bylo území osídleno Astury (odtud jméno), kteří dlouho kladli odpor římské expanzi. Teprve v letech 25 – 19 př. n. l. byla Asturie začleněna do Hispánie (Tarraconensis). V 5. století se stala součástí Svébské, posléze v 6. století Vizigótské říše.\n\nNa začátku 8. století probíhala ve Vizigótské říši občanská válka, v níž proti sobě stály dva velké soupeřící rody: Chindasvintův a Wambův. Wambovi potomci, bojující na straně krále Aquily (711–714), požádali o pomoc muslimy, kteří se právě dostali do Ceuty, aby svrhli z trůnu krále Rodriga (Rodericha, 710–711).\n\nV noci na 28. dubna 711 se v místě, kde o několik staletí později vznikl Gibraltar, vylodil muslim Tárik (asi 7 000 mužů), aby pomohl stoupencům Witizy proti vizigótskému králi Rodrigovi. Ráno vyrazili pochodem přes písečný pás, oddělující skalnatý vrchol od pevniny, a obsadil území v širokém kruhu kolem městečka, dnes zvaného Algeciras. Vojska se střetla v bitvě u Guadalete (19. červenec 711), v níž Rodrigo padl; vizigótská armáda se rozpadla. Po této bitvě organizovaný odpor prakticky ustal a Tárik poté dobyl město Écija a přes Jaén táhl k Toledu, kam vítězně vstoupil 11. listopadu. Následujícího roku (v srpnu 712) se v Algecirasu vylodil Músá ibn Nusajr (asi 5 000 mužů), dobyl Sevillu a Méridu (712) a společně s Tárikem pak obsadil města Zaragozu (714) a Lugo. Al-Hurr se zmocnil dnešního Katalánska (716–719); as-Samh dobyl Narbonne (720) a Anbasa dokončil obsazení vizigótské Septimánie dobytím Carcassonne a Nîmes (720).\n\nPo arabském vpádu na Pyrenejský poloostrov roku 711 ustupovala část křesťanského obyvatelstva do údolí Pyrenejí. Uprchlíci se spojili s kmeny v Asturských horách a navarrsko-aragonských Pyrenejích s jediným významným městem Pamplonou, jež byla do té doby vojenskou enklávou vizigótské moci v nepřátelské baskické zemi.\n\nV roce 718 se vůdce skupiny uprchlíků, vizigótský šlechtic Pelayo, lat. Pelagius (718–737), postavil do čela Astuřanů, kteří si jej zvolili za svého krále. Pod jeho vedením přibyly útoky na muslimské posádky. V roce 722 (nebo možná v roce 724, nebo brzy po roce 718) Emír přikázal Munuzovi, aby se svým vojskem z gijónské posádky zničil asturské rebely a zajistil tak maurskou kontrolu nad tímto regionem. Toto vojsko bylo poraženo v bitvě u Covadongy, která však pravděpodobně byla jen malým incidentem mezi dvěma nevelkými skupinami (počet všech bojovníků nepřesáhl dvě stě). Ale v každém případě to bylo významné první střetnutí, v němž křesťané porazili muslimy, kteří nad nimi už deset let vítězili.\n\nDruhým králem Asturie byl jediný Pelayův syn Favila (737–739). O Favilovi toho příliš nevíme, sídlo měl v Cangas de Onís, prvním hlavním „městě“ Asturie.\n\nAsturie nabyla skutečného významu za Alfonse I. (739–757), Pelayova zetě. Vzhledem k tomu, že asturské hory byly řídce obydlené, procestoval Alfonso I. celé povodí řeky Duera a z části i Miňa a Ebra, vyhledal křesťanské osadníky a přestěhoval je do Asturie, která pak zahájila opevňování území, na němž řeku Ebro svírají výběžky Kantaberského a Iberského pohoří a kudy by córdobští muslimové mohli zaútočit na asturské království. V oblasti Celloriga, Hara, Pancorba a Llantarónu vyrostly hrady (latinsky castella) a kolem roku 800 se starému území Bardulie začalo říkat Castella, později Castilla (Kastilie).\n\nAsturie zprvu neměla jediné město (Oviedo bylo založena až později), ale po vzniku „duerské pustiny“ a po vybudování hradů v Conchas de Haro, jediném přechodu, který muslimové mohli použít proti Asturii, se brzy konsolidovalo.\n\nVe stopách Alfonse I. pokračoval jeho nejstarší syn Fruela I. (757–768), který potlačil povstání Basků. Během své vlády založil Oviedo, které se poté stalo hlavním městem Asturie. Byl zavražděn v Cangas de Onis. Nástupcem se stal jeho bratranec Aurelius (768–774). Po jeho nevýrazné vládě nastoupil na trůn velmož Silo (774–783), zeť Alfonse I. Přenesl hlavní město z Cangas de Onis do strategicky výhodné Pravie. Po jeho smrti se trůnu zmocnil nemanželský syn Alfonse I. Mauregatus (783–788). O jeho vládě nejsou podrobné informace. Po Mauregatově smrti byl zvolen na shromáždění šlechticů Bermudo I. (788–791), syn Fruely. Za jeho vlády trpělo království nájezdy muslimů z Álavy a Galicie. Po prohrané bitvě u Burbie byl Bermudo pravděpodobně přinucen abdikovat.\n\nAlfonso II. Asturský (791–842) získal vládu za podpory šlechtické skupiny odmítající příznivé vztahy s córdobským emirátem. Odvetou byly každoroční útoky muslimských vojsk na Asturii v letech 792–805. Alfonso II. v roce 798 dobyl Lisabon a zvítězil v bitvách u Narónu a Ancea (825). Díky těmto vítězstvím začalo znovuosidlování horního povodí Ebra a povodí řek Tambre a Ully v Galicii. Opevnil komunikace vedoucí z Córdoby do Asturie po staré římské silnici ze Zaragozy do Astorgy a pobřežní cestu. V povodí Ebra byly nově osídleny Taranco a Burceňa (800). Přenesl své hlavní sídlo z Pravia do Ovieda, kde založil biskupství. Podporoval vizigótské politické a kulturní tradice (například odlišnou liturgii), které upevňovaly autoritu Asturie jako nástupce království Vizigótů na počátku reconquisty. Nástupcem Alfonse II. se stal Ramiro I. (842–850), syn Bermuda I. Aby se stal králem, musel nejprve porazit uzurpátora Nepociana v bitvě u mostu v Cornellaně. Během jeho neklidné vlády odrážel jak muslimské útoky, tak útoky Vikingů, kteří v té době pustošili Pyrenejský poloostrov. Roku 844 porazil córdobského emíra Abdurrahmana II. v bitvě u Clavija. Ramiro I. zrušil vizigótskou tradici volených králů, která povolovala, aby se králem stal jakýkoli člen vládnoucího rodu. Příštím králem se tedy měl stát vždy prvorozený syn.\n\nRamiro I. zemřel v Linu a nástupcem se stal jeho syn Ordoňo I. (1. ledna 850–866). Brzo po nástupu na trůn musel potlačit povstání Basků. Po návratu do Ovieda se dozvěděl, že muslimové chystají útok na Vardulias. Než muslimové stihli zaútočit, Ordoňo se s nimi setkal blízko řeky Ebro a porazil je. Pomáhal mozarabským rebelům v bitvě u Guadacelete (854), která však skončila vítězstvím emíra Muhammada I. Podporoval znovuosídlení měst v „duerské pustině“ Túy, Astorgy, Orete, Amayi (všechna v roce 854) a Leónu (856).\n\nAlfonso III. Veliký (866–910) pokračoval úspěšně v reconquistě proti córdobskému emirátu. Dobyl a znovuosídlil území až k linii Duera a Mondega a opevnil místa, kde staré římské cesty přetínaly jmenované řeky nebo jejich přítoky. Křesťané obratně využili potíží córdobských emírů a opět se usadili v Portu (868), Cei (875), Sahagúnu (880), Coimbře (881), Burgosu (884), Zamoře (893) a Toru (900). Od této doby byla v rukou asturských křesťanů některá města římského původu; ale městský život se tam ještě nezrodil. Spíše než města to byly velké vesnice obývané rolníky a chovateli dobytka. Po vzpourách Basků (867) a Galicijců Alfonso III. přenesl centrum království z Ovieda do města Leónu, který se stal hlavním městem nového útvaru království Asturie – León. Inicioval sepsání kroniky tzv. biskupa Šebestiána (obsahuje dějiny Vizigótů a začátku reconquisty). Okolo roku 869 Alfonso uzavřel spojenectví s Pamplonským (Navarrským) královstvím, které stvrdil sňatkem s Jimenou Pamplonskou, pravděpodobně dcerou krále Garcíi Íñigueze.\n\nKdyž Alfonso III. zemřel, království bylo rozděleno: nejstarší syn García (910–914) získal León, druhý syn Ordoňo II. (910–924) získal Galicii a třetí syn Fruela II. (910–925) získal původní Asturii. Jako král asturský měl za úkol sjednotit oblast zvanou Kastilie. Sám byl dvakrát ženatý, poprvé s ženou neznámého původu zvaná Nunila nebo Nunilona (pozdější zdroje z ní udělali členku dynastie Basků Jimenezů, ale je to nepodložené). Jeho druhá žena, Urraca, byla podle historika Ibn Hazma (994–1064), dcerou Banu Qasi správce malého města Tudela. Vzali se roku 917. Fruela udržoval dobré vztahy se svým bratrem Ordoněm. Když Ordoňo (po smrti Garcii spojil Galicii s Leónem) v roce 924 zemřel, velmoži ignorovali jeho dědictví a zvolili Fruela králem. Fruela nebyl oblíbený u šlechty a jeho volba byla zpochybněna, někteří ho viděli jako uzurpátora. Zavraždil Gebulda a Aresinda, syny Olmunda, který odvozoval svůj původ od krále Witizy. Proto jeden kronikář uvádí, že byl odsouzen k vládě pouhých 14 měsíců. Podle historika Ramóna Menendéze Pidala odešel do exilu za biskupem Fruniminem Leónským, příbuznému Olmonda. V každém případě vládl více než čtrnáct měsíců a zemřel brzy v létě roku 925, pravděpodobně na malomocenství. V té době byla Asturie a Galicie už jen součástí Leónu.\n\nPo sloučení Leónu a Kastilie (1230) a vytvoření kastilské koruny byla Asturie omezená na úzký pruh pobřeží a jmenována knížectvím. Význam Asturie pro začátky reconquisty jí však až do 19. století zaručoval řadu výsad (v letech 1338–1823 měl následník v Kastilii, respektive pak ve Španělsku titul knížete asturského). Poté bylo roku 1833 knížectví Asturie zrušeno a území se stalo provincií Oviedo (se stejnojmenným centrem). Ve 20. letech 20. století zesílilo hnutí za autonomii a Asturie se stala oporou levicového hnutí ve Španělsku (ozbrojené povstání 1934, po tuhém odporu dobyta Frankem v letech 1936–1937). Od konce 70. let, respektive od roku 1982 má autonomní statut.\n\n\n"}
{"id": "364509", "url": "https://cs.wikipedia.org/wiki?curid=364509", "title": "Tomáš Chalupa", "text": "Tomáš Chalupa\n\nTomáš Chalupa (* 3. července 1974 Praha) je český podnikatel, bývalý novinář a politik. Jako člen ODS byl od ledna 2011 do července 2013 ministrem životního prostředí Nečasovy vlády. V období 2002–2011 působil jako starosta městské části Praha 6. Od května 2010 do srpna 2013 byl za ODS poslancem Poslanecké sněmovny Parlamentu České republiky. Dne 4. listopadu 2012 byl na 23. kongresu ODS zvolen místopředsedou strany. Funkci vykonával do dalšího kongresu, který se konal 18. ledna 2014.\n\nV letech 1993 až 1995 studoval Fakultu sociálních věd UK, katedru žurnalistiky a masové komunikace, od roku 1993 do 1996 také Filosofickou fakultu UK, obor politologie-historie. Podle databáze studentů UK řádně ukončil až Právnickou fakultu UK, obor právo a právní věda, kterou navštěvoval v letech 1994 – 2001.\n\nUž během studia se v roce 1993 stal redaktorem deníku Denní Telegraf, později byl vedoucím redakce zpravodajství (1993–1996). V letech 1996 až 1997 byl zástupcem šéfredaktora. V letech 1997–1998 byl tiskovým mluvčím a vedoucím tiskového oddělení Úřadu vlády ČR.\n\nV roce 1998 pracoval v tiskovém odboru Hlavní kanceláře Občanské demokratické strany, jejímž členem se stal už roku 1992. Od roku 1998 byl místostarostou pro oblast financí, investic a bezpečnosti Městské části Praha 6, v roce 2002 se stal starostou a také předsedou Oblastního sdružení ODS Praha 6. Poté zastával postupně řadu funkcí ve stranických orgánech ODS. Od roku 2006 je členem Výkonné rady ODS.\n\nV letech 2006–2010 byl členem Zastupitelstva hlavního města Prahy, předsedou zahraničního výboru a členem finančního výboru.\n\nDo Poslanecké sněmovny v parlamentních volbách na jaře 2010 se Chalupa dostal díky preferenčním hlasům z devátého místa pražské kandidátky ODS. V počtu preferenčních hlasů skončil na 3. místě pražské kandidátky Občanských demokratů. V podzimních komunálních volbách obdržela jeho mateřská ODS v Praze 6 celkem 41 % preferenčních hlasů, což byl nejlepší volební výsledek Občanských demokratů v celé Praze. Sám Chalupa poté bez problémů obhájil post starosty této městské části. V poslanecké sněmovně byl členem Zahraničního výboru a Výboru pro evropské záležitosti Poslanecké sněmovny Parlamentu České republiky a vedoucím Stálé delegace do Meziparlamentní unie PS PČR. V souvislosti se svým jmenováním do funkce ministra životního prostředí na všechny své funkce v Poslanecké sněmovně rezignoval a ponechal si pouze zákonodárný mandát. Dnem jmenování také rezignoval na post starosty Prahy 6, v jejímž čele stál přes osm let.\n\nPočátkem roku 2011 se stal ministrem životního prostředí a nahradil Pavla Drobila, který v prosinci 2010 rezignoval v důsledku skandálu na Státním fondu životního prostředí.\n\nV listopadu 2012 se Tomáš Chalupa stal místopředsedou ODS. V tajné volbě získal Chalupa na stranickém kongresu třetí nejlepší výsledek, volilo ho 343 delegátů.\n\nJako starosta Prahy 6 v letech 2002–2011 je spojován s několika podezřelými kauzami.\n\nV květnu 2011 Chalupu k rezignaci z postu ministra životního prostředí vyzvala koaliční TOP 09 vzhledem k tomu, že ještě jako starosta Prahy 6 svěřil stovky milionů pochybné firmě Key Investments, která obchodovala s cennými papíry, ale přišla o licenci České národní banky. Praze 6 tak patrně zůstanou neprodejné „cenné“ papíry. Firma Auditing Dykast je auditorem společnosti Key Investments i firmy E Side Property, jejíž dluhopisy Key Investments pro městské části koupila. Majitel firmy Auditing Dykast je strýcem Vladislava Dykasta, šéfa kabinetu ministra Chalupy. Pro Chalupův odchod z funkce vzhledem k účasti v aféře se vyslovila i část českých vrcholných manažerů\nProti těmto nařčením se však Chalupa ohradil: „Nejsem připraven nést odpovědnost, pokud se prokáže, že se Praha 6 stala obětí podvodu. Jsem hluboce přesvědčen, že všechny procesy v souvislosti se správou aktiv probíhaly na straně Prahy 6 v souladu se zákony.“.\n\n29. června 2012 podala společnost Key Investments u Městského soudu v Praze návrh na vlastní insolvenci. Majetek firmy je údajně prakticky nulový a majitel firmy Daniel Brzkovský uzavřel i kancelář na Václavském náměstí. Městská část proto patrně o své peníze přijde. Konkurz na firmu byl vyhlášen 23. října 2012, radnice Prahy 6 se však přihlásila pouze o 8,66 milionu z původní dlužné částky 240 milionů. Městská část tak přijde o více než 200 milionů korun.\n\nV listopadu 2010 Tomáš Chalupa jako starosta Prahy 6 podepsal smlouvu pronajímající obecní Polikliniku na dobu 30 let společnosti Comitia Medical, a.s. za nájemné pouhých 500.000Kč za rok (tj. 7 Kč za metr čtvereční měsíčně). MČ Praha 6 přitom před podepsáním smlouvy inkasovala od několika podnájemníků (především ordinací lékařů) 3.728.000 Kč ročně. Společnost Comitia Medial, a.s. zvýšením ceny nájemného inkasovala od podnájemníků 6.161.000 Kč za rok 2013.\n\nV horizontu 30 let tak podpis smlouvy z r. 2010 způsobil Praze 6 škodu ve výši 90 až 200 milionů. Tento odhad počítá s náklady společnosti Comitia Medical, a.s. na rekonstrukci budovy ve výši 90 mil. Kč, náklady Prahy 6 na pojištění budovy ve výši 5 mil. Kč. Nezohledňuje případné úroky z úvěru na rekonstrukci nemovitosti, ani zvýšení nájemného v dalších letech v souvislosti s inflací a situaci na trhu nemovitostí.\n\nInternetový server ihned.cz dává do souvislosti zakázky firmy Čermák a Hrachovec pro Prahu 6 z doby, kdy byl Chalupa starostou, do souvislosti s vybavením bytu, které mu firma hradila.\n\nPodle kritiků Tomáš Chalupa zbavil ministerstvo řady dlouhodobě zaměstnaných odborníků, které nahradil svými spolustraníky, příliš ochotně seškrtává jeho rozpočet až do té míry, která ochromuje jeho činnost, a ministerstvo pod jeho vedením se spíš než o plnění dlouhodobých cílů typu udržitelný rozvoj nebo ochrana biodiverzity snaží nekonfliktně spolupracovat s ostatními ministerstvy, s podnikateli a se starosty.\n\nChalupa se navzájem s představiteli Ústeckého kraje obviňuje ze zodpovědnosti za to, že na více než 100 tisíc tun nebezpečných kalů z chemičky Ostramo je převáženy ke skladování přes celou republiku na Mostecko a má být následně spalováno v čížkovické cementárně., Za svou roli v této kauze byl organizací Greenpeace nominován na cenu Ropák roku, ale v anketě skončili na 2. místě za ředitelem NP Šumava Janem Stráským.\nNominaci okomentoval Tomáš Chalupa jako „signál, že je třeba s veřejností intenzivně komunikovat a problematické oblasti detailně vysvětlovat, což od svého nástupu do funkce činím a chci v tom dále pokračovat“. Podle něj zakázka neproběhla zcela bez problémů a vzhledem k jedinečnosti a náročnosti úkolu se „ale nic jiného očekávat nedalo“.\n\nV červnu 2012 portál Aktuálně.cz informoval, že ministerstvo životního prostředí z fondů švýcarsko-české spolupráce udělilo milionové granty třem sdružením vzniklým pouhých několik dní před uzávěrkou pro podávání žádostí o dotace. O těchto organizacích navíc ani po více než půl roce nejsou dostupné téměř žádné veřejné informace. Žádný záznam o nich nebyl k dispozici ani na portálech neziskovky.cz či na justici.cz. Na údajné adrese jednoho ze sdružení reportér našel jen soukromé lékařské ordinace.\n\nV červenci 2012 sdružení Děti Země na základě podaných žádostí o informace zjistilo, že Chalupa podpořil z prostředků svého ministerstva tři méně kvalitní projekty a ignoroval odborné doporučení výběrové komise. Nebyly podpořeny projekty České společnosti ornitologické, sdružení Arnika a sdružení KONÍČEK, ačkoli je jednoznačně doporučila odborná výběrová komise. Místo toho dotaci více než 663 tisíc korun obdržely občanské sdružení Novohradská občanská společnost, Ekologické centrum Žatec a Společnost Vincenze Priessnitze, které obdržely horší bodové ohodnocení. Chalupův úřad navíc tají informace o projektu sdružení Mladí konzervativci.\n\nPodle oficiálních informací ministerstva životního prostředí však úřad během posledních dvou let, kdy je šéfem tohoto resortu právě Tomáš Chalupa, razantně snížil dotace nevládním neziskovým organizacím, mezi něž patří právě například Děti Země, nebo Hnutí Duha, na jejichž webových zpravodajích či členských blozích uvedené informace vyšly.\n\"Pozn. 2008–2011 skutečné výdaje, 2012+2013 výhled. Rozpočet na daný fiskální rok se schvaluje vždy v předchozím roce.\"\n\nNamísto dotací pro nestátní neziskové organizace se rozhodlo ministerstvo pod Chalupovým vedením finance směřovat na pomoc obcím a občanům. Během roku 2011 tak například odjelo celkem 2700 dětí z regionů s nejvíce znečištěným ovzduším, na školy v přírodě a další ozdravné pobyty. Tyto aktivity byly financovány právě z prostředků, které v minulosti pobíraly nestátní neziskové organizace.\n\nV dubnu 2013 získal anticenu Ropák roku.\n\nV roce 2014 ukončil své politické aktivity a založil firmu Strategy One, která podle jeho slov hodlá poskytovat služby v oblasti energetické politiky a úspor energie nebo politik životního prostředí Česka a Evropské unie.\n\nSpolečnost založil napůl s advokátem Jiřím Linkem, svým bývalým ministerským poradcem, v jehož advokátní kanceláři firma sídlí, jako konzultační firmu poskytující výhradně privátním klientům své služby v oblasti například energetické politiky, úspor energie, nových technologií nebo politik životního prostředí Česka i EU či podpory českých investic v zahraničí. Statutárním ředitelem Strategy One je Alois Novák, který dříve působil ve vedení firmy SNEO, která spravovala majetek městské části Praha 6 za Chalupova starostování.\n\n5. ledna 2015 rozeslala tato společnost všem obcím v České republice s počtem nad 2000 obyvatel žádost o informaci podle zákona o svobodném přístupu k informacím, kterou tvořil dotazník zahrnující otázky na rozsah světelného osvětlení (počet světelných bodů, procentuální pokrytí zastavěného území a počet chybějících světelných bodů), průměrné stáří sloupů i svítidel, počty a druhy světelných zdrojů, doba uplynulá od poslední generální opravy, použití inteligentních regulačních systémů, investiční plány pro nejbližších 5 let, podíl pasportizace veřejného osvětlení, instalovaný příkon, roční spotřebu a roční náklady na energii, roční dobu provozu v hodinách, způsob zajištění správy VO a náklady na správu, totéž pro údržbu, a výše ročních investic do VO. Na základě zákonné povinnosti mnoho požádaných obcí poskytnutou informaci zároveň zveřejnilo na internetu, čímž došlo k nebývalému celoplošnému a systematickému zveřejnění informací o veřejném osvětlení v Česku.\n\nJe znám díky svému projevu na kongresu ODS v listopadu 2006, který později vyvolal negativní odezvu zejména v některých levicových novinářských kruzích a kvůli kterému byl jimi zařazen mezi vyznavače sociálního darwinismu.\n\nZaujímá kladný postoj k výstavbě Kaplického Národní knihovny.\n\nJe mu přičítán hlavní podíl na tom, že město Praha v roce 2005 rozhodlo prodloužit trať A pražského metra ve variantě obloukem přes Motol na Ruzyni, která je odpůrci hanlivě označována jako chalupoida.\n\nV dubnu 2011 během své návštěvy Ostravy pronesl projev, ve kterém pro zlepšení prašnosti doporučil čistění cest.\n\n"}
{"id": "364512", "url": "https://cs.wikipedia.org/wiki?curid=364512", "title": "Quebec Major Junior Hockey League", "text": "Quebec Major Junior Hockey League\n\nQMJHL (Quebec Major Junior Hockey League) (francouzsky: \"la Ligue de hockey junior majeur du Québec\", zkratka \"QMJHL\" v angličtině, \"LHJMQ\" ve francouzštině) je jedna ze tří juniorských lig ledního hokeje, které patří do Kanadské hokejové ligy. Kvůli svému těžkopádnému názvu se lize často říká \"The Q\".\n\nQMJHL je co do počtu týmů nejmenší ze tří kanadských juniorských lig. Týmy, které v ní působí, mají své základny v kanadských provinciích Québec, Nové Skotsko, Nový Brunšvik, Ostrov Prince Edwarda. Mistrovskou trofejí ligy je Pohár prezidenta. Mistr QMJHL se poté utká s vítězem OHL nebo WHL o Memorial Cup a proti hostitelskému týmu z CHL. QMJHL tradičně používá rychlý a ofenzivní styl hokeje. \"The Q\" je známá tím, že vyprodukuje více kvalitnějších hráčů v poli a brankářů než obránců. Bývalí hráči QMJHL drží spoustu kariérních a ofenzivních rekordů Kanadské hokejové ligy.\n\nDo hokejové síně slávy bývalých hráčů QMJHL patří Mario Lemieux, Guy Lafleur, Ray Bourque, Pat LaFontaine, Mike Bossy, Denis Savard, Michel Goulet a brankář Patrick Roy.\n\nQuebec Major Junior Hockey League byla založena v roce 1969 sloučením nejlepších týmů z existující Quebec Junior Hockey League a Metropolitan Montreal Junior Hockey League. Označila se za \"hlavní juniorskou\" ligu. Z původních jedenácti týmů QMJHL jich osm pocházelo z QJHL, dva z MMJHL a tým Cornwall Royals (z Cornwallu v Ontariu, v blízkosti Quebecké hranice) přešel z Central Junior A Hockey League. Týmy Rosemont National a Laval Saints přestoupili z MMJHL. Osmi týmy, které přešly z QJHL, byly Drummondville Rangers, Quebec Remparts, Saint-Jerome Alouettes, Shawinigan Bruins, Sherbrooke Castors, Sorel Éperviers, Trois-Riviéres Ducs a Verdun Maple Leafs.\n\nVětšina z týmů sídlila z oblasti jen několik hodin jízdy od Montrealu. Od první sezóny 1969-70 zůstal tým z Shawiniganu jediným, který dodnes zůstává v původním městě, ačkoliv název týmu se změnil na Cataracters.\n\nV roce 1972 QMJHL působila již tři roky a chtěla mít tým z největšího provinčního města. Hrozila soudním procesem týmu Montreal Junior Canadiens z Ontario Hockey Association, aby ho donutila přejít do ligy se sídlem v Quebecu. Během léta 1972 potrestala OHA tým Junior Habs jednoročním zákazem činnosti, zatímco majitel týmu přemístil tým a hráče do QMJHL a přejmenoval tým na Montreal Bleu Blanc Rouge. OHA pak před sezónou 1973-74 obnovila činnost suspendovanému týmu z Kingstonu v Ontariu pod novým vedením a s novými hráči. Tento tým se nazýval Kingston Canadians.\n\nOd roku 1969 vyhrály týmy z QMJHL osmkrát Pamětní pohár. Týmy Granby Prédateurs, Hull Olympiques a Rimouski Océanic vyhrály pohár jednou, Québec Remparts dvakrát (jednou při jejich prvním působení v lize mezi lety 1969-1985 a podruhé během jejich druhého působení od roku 1997 do současnosti) a Cornwall Royals třikrát.\n\nV roce 1994 se QMJHL začala rozšiřovat dále na východ, mimo území Quebecu. \"The Q\" zaplnila prázdné místo na atlantském pobřeží Kanady poté, co odtud odešla Americká hokejová liga, která zde působila především během 80. a 90. let. Obě dvě města Východní divize Acadie-Bathurst a Lewiston jsou dřívějšími sídly týmů AHL. Týmy z atlantského pobřeží Kanady a ze státu Maine tvoří celou Východní divizi QMJHL.\n\nV minulých sezónách sledovala QMJHL hráče z regionu atlantského pobřeží Kanady spolu s vlnou hráčů pocházejících z oblasti Nové Anglie.\n\nZdroj: CHL record book\n\nToto je seznam rekordů Kanadské hokejové ligy dosažených hráči z QMJHL.\n\n\n\n\n\n\n\nZdroj: QMJHL team histories\n\nKompletní seznam historie týmů od roku 1969 převzatý ze stránky QMJHL\n\n\nZdroj: \n\nOd založení ligy v roce 1969 získali týmy QMJHL v historii dvanáckrát Memorial Cup:\n\n\nZdroj: QMJHL Trophies\n\nKompletní seznam trofejí od roku 1969\n\n\n\n\n\n"}
{"id": "364513", "url": "https://cs.wikipedia.org/wiki?curid=364513", "title": "Monturaqui", "text": "Monturaqui\n\nMonturaqui je impaktní kráter v poušti Atacama v Chile.\n\nLeží v regionu Antofagasta, přibližně 110 kilometrů jižně od města San Pedro de Atacama a asi 20 km jižně od slaného jezera Salar de Atacama v nadmořské výšce téměř 3000 metrů.\n\nKráter byl vytvořen dopadem meteoritu před méně než jedním milionem let. Do současnosti zachovaný zbytek jeho struktury má průměr přibližně 350 až 460 metrů a je přibližně 30 metrů hluboký.\n\n"}
{"id": "364517", "url": "https://cs.wikipedia.org/wiki?curid=364517", "title": "Duerská pustina", "text": "Duerská pustina\n\nDuerská pustina byla oblast v povodí řeky Duero, která byla vylidněna v období sucha a hladomoru (751–756), které přinutily muslimy z údolí Duera k ústupu na jih nebo na linii Ebra ve východních oblastech.\n\nV důsledku těchto skutečností zůstalo mnoho míst pustých a vylidněných, což umožnilo vymezit hranici mezi křesťany a muslimy. Mezi muslimy a křesťany tak zůstaly jen dvě styčné oblasti: střední povodí Ebra a katalánské pobřeží. Křesťané je záhy opevnili řadou hradů, podle nichž pak obě dostaly svá jména – Kastilie (od slova \"castella\", které v latině znamená hrady) a Katalánsko (podle některých verzí země \"castlans\" neboli hradních pánů).\n\nVznik pusté oblasti v povodí řek Duera a Ebra měl v dějinách středověkého Španělska zásadní význam. Toto území sloužilo hlavně strategickým účelům, avšak nevylidnilo se úplně, jak některé zdroje tvrdí. Přestože v něm došlo k rozkladu administrativních a společenských struktur, zůstaly tam některé velmi malé a rozptýlené skupinky či dokonce vesnice a menší města.\n\nÚzemí nikoho vymezilo dvě Španělska: muslimské, které zahrnovalo téměř všechna důležitá města poloostrova a zdědilo vizigótskou ekonomiku s městskou tradicí, a křesťanské v asturských horách nebo navarrsko-aragonských Pyrenejích s jediným významným městem – Pamplonou, jež byla do té doby vojenskou enklávou vizigótské moci v nepřátelské baskické zemi. Křesťanské Španělsko, rozkládající se ve vlhkých horských oblastech poloostrova, se v počátečním období opíralo o velmi chudou a primitivní lokální ekonomiku.\n\n"}
{"id": "364520", "url": "https://cs.wikipedia.org/wiki?curid=364520", "title": "NHL 1990/1991", "text": "NHL 1990/1991\n\nSezóna 1990/1991 byla 74. sezonou NHL. Vítězem Stanley Cupu se stal tým Pittsburgh Penguins.\n\n \n\nNejlepší v sezóně - Databáze NHL\n"}
{"id": "364523", "url": "https://cs.wikipedia.org/wiki?curid=364523", "title": "Maniok jedlý", "text": "Maniok jedlý\n\nManiok jedlý (\"Manihot esculenta\"), známý též pod jmény cassava či yuca, anebo tapioka v Asii, je kulturní tropická rostlina patřící do čeledi pryšcovité (\"Euphorbiaceae\").\n\nPochází z tropické Ameriky a je zahrnován mezi klíčové okopaniny. Pěstoval se již 4000 let př.n.l. Vyznačuje se velmi atraktivním látkovým složením, jak pro výživu člověka, tak i hospodářských zvířat, a to hlavně nejen díky přítomnosti škrobu, ale i množství bílkovin. Někdy se manioku podobně jako jamům a batátům přezdívá \"sladké brambory\".\n\nManiok je bylina nebo keř dorůstající výšky 1 až 5 metrů.\n\nKořenový systém tvoří pět až deset vějířovitě rozložených kořenových hlíz, které vznikly ztloustnutím adventivních kořenů. Tyto hlízy (20–100 cm dlouhé) dorůstají válcovitého nebo vřetenovitého tvaru. Mohou vážit až 2 kg.\nJejich povrch je růžový až tmavě hnědý.\n\nStonek o obvodu 2–7 cm je tvořen ztloustlými články.\n\nListy manioku jsou dlouze řapíkaté a jejich čepele jsou hluboce dlanitě laločnaté. Počet laloků se pohybuje od tří do devíti. Zbarvení listů je velmi variabilní od žlutozelené až po červenou barvu.\n\nBarevnou variabilitou disponují kromě listů i květy, které bývají světle žluté nebo červené, bezkorunné, se zvonkovitým kalichem. Květenství, která vyrůstají v paždí listů, dosahují u samčích a samičích květů délky 10 cm.\n\nPlodem je asi 1,5 cm dlouhá tobolka s úzkými podélnými křídly. Ve zralosti tobolka praská a vymršťuje tak semena.\n\nObsahuje glykosid linamarin, který je při narušení buněk pletiva hydrolyzován enzymem linamarázou na kyanovodík. K tomuto jevu dochází nejen při vaření a krájení, ale i sušení, pečení nebo kvašení hlíz.\n\nPodle obsahu linamarinu se rozlišují odrůdy hořké a sladké. Obě jsou jedlé a představují základní potravinovou složku pro více než 500 milionů lidí. Představují tak velmi cennou potravinu, zejména v Africe.\n\nJe to hlavně škrob, který se z hlíz získává a který se používá nejen v potravinářském a kosmetickém průmyslu, ale i při výrobě lepidel.\n\nRovněž se využívá jako krmivo - zkrmuje se v podobě maniokové moučky hlavně prasatům, skotu, ovcím a kozám. Dále se z něj vyrábí škrobová šlichta používaná při šlichtování. Z kasavy se též připravuje i pivo a jiné alkoholické nápoje.\n\nManiok jedlý se pěstuje zejména v tropických oblastech. V současné době v tropech takřka všech světadílů. Minimum srážek v kombinaci s písčitými nebo písčitohlinitými půdami představuje pro maniok ideální růstové podmínky.\n\nNevýhodou těchto klimatických podmínek je problematické skladování. Hlízy manioku jedlého se totiž vyznačují vysokým obsahem vody, která v kombinaci s vysokou teplotou vzduchu urychluje proces kvašení a následného hnití.\n\n\n"}
{"id": "364525", "url": "https://cs.wikipedia.org/wiki?curid=364525", "title": "Hilary Swanková", "text": "Hilary Swanková\n\nHilary Ann Swank (* 30. července 1974, Lincoln, Nebraska, Spojené státy americké) je americká herečka a producentka, držitelka dvou Oscarů a dvou Zlatých glóbů.\n\nOchotnickému divadlu se věnovala již od dětství, od mládí také sportovala (plavání a gymnastika). V roce 1990 se přestěhovala do Los Angeles a rozhodla se, že se bude věnovat herectví. Již během studií začala účinkovat v amerických televizních seriálech.\n\nAž do roku 1997 hrála v podřadných filmech a televizních seriálech. První výraznější role se dostavila až se seriálem \"Beverly Hills 90210\". Prvním skutečných vrcholem její herecké kariéry nastal v roce 1999 ve snímku \"Kluci nepláčou\", za nějž obdržela svůj první Zlatý glóbus i svého prvního Oscara.\n\nObjevila se také v Eastwoodowě filmu \"Million Dollar Baby\", za nějž v roce 2004 získala své druhé ocenění Americké filmové akademie Oscar.\n\nV roce 2011 byla kritizována za účast na narozeninách čečenského prezidenta Ramzana Kadyrova. Peníze za své účinkování se pak rozhodla věnovat charitě.\n\n\n"}
{"id": "364527", "url": "https://cs.wikipedia.org/wiki?curid=364527", "title": "Akademie Point Blanc", "text": "Akademie Point Blanc\n\nAkademie Point Blanc je druhý díl ze série dobrodružství Alexe Ridera, čtrnáctiletého agenta MI-6 z pera britského spisovatele Anthony Horowitze. Žánr může být charakterizován jako dobrodružný špionážní román (thriller) pro náctileté čtenáře.\n\nAlex Rider je nasazen do speciální školy na vrcholu alpského štítu Point Blanc, kde se speciální personál v čele s hrozivým jihoafrickým vědcem Griefem a jeho svalnatou pomocnicí snaží převychovat rozmazlené potomky zámožných milionářů. Poté co jejich otcové začnou záhadně umírat, zjistí Alex šílený plán doktora Griefa, kdy pomocí klonování získává pro sebe vhodné kopie potenciálních dědiců. Hlavnímu hrdinovi se ale podaří plán zhatit a spravedlnost nakonec jako vždy vyhraje. Na konci příběhu přichází akční část, kdy Alex sjíždí do Grenoblu ne na snowboardu, ale na žehlicím prkně.\n"}
{"id": "364533", "url": "https://cs.wikipedia.org/wiki?curid=364533", "title": "Zisk (rozcestník)", "text": "Zisk (rozcestník)\n\nZisk může být :\n\n\n\n"}
{"id": "364534", "url": "https://cs.wikipedia.org/wiki?curid=364534", "title": "Vejdělek", "text": "Vejdělek\n\nVejdělek může být:\n\n\n"}
{"id": "364535", "url": "https://cs.wikipedia.org/wiki?curid=364535", "title": "Hellmuth Walter", "text": "Hellmuth Walter\n\nHellmuth Walter (26. srpna 1900 – 16. prosince 1980) byl německý průkopník v oblasti plynových turbín, jeden z vedoucích pracovníků ve výzkumné skupině Wernhera von Brauna a projektant ponorek, vynalezl systém pohonu bez přístupu vzduchu (tzv. AIP, založené na rozpadu HO na O za katalyzace KMnO). Navrhl také motory, které byly hojně používané v německé Luftwaffe, například stíhacími letouny Messerschmitt Me 163 a Bachem Ba 349.\n\nHellmuth Walter se narodil roku 1900 ve městě Wedel. Už během studia na střední škole pracoval jako strojník na praxi v Hamburku a roku 1921 zahájil studium strojírenství na Hamburském technickém institutu. Studia však předčasně ukončil, aby mohl být firmou AG Vulcan Stettin přijat pro práci ve štětínské loděnici.\n\nZde se začal zajímat o námořní využití motoru s vnitřním spalováním a jeho nevýhody. Uvědomil si, že kdyby byl motor poháněn palivem bohatým na kyslík, nepotřeboval by tento kyslík čerpat ze vzduchu nebo nádrží. Za palivo zvolil peroxid vodíku (\"T-stoff\") s manganistanem draselným (\"Z-Stoff\") a svůj nápad si nechal roku 1925 patentovat. V roce 1933 svůj nápad dovedl do konce a vyvinul kompletní parní turbínu pro ponorky.\n\nWalter se přestěhoval do Kielu, kde založil roku 1935 vlastní společnost \"Ingenieurbüro Hellmuth Walter\" (Walter-Werke), aby mohl dále pracovat na svých výzkumech. V roce 1936 postavil testovací miniponorku, na které zkoušel svou parní turbínu.\nRoku 1937 ukázal výsledky svých zkoušek Karlu Dönitzovi, který byl ohromen, a zajistil produkci skutečného prototypu ponorky podle jeho plánů. Konstrukce začala v roce 1939 a o rok později byla dokončena pod názvem \"V 80\". Walterova ponorka byla neozbrojená, 22 metrů dlouhá a dosahovala rychlosti 23 uzlů (asi 42 km/h), v době, kdy nejlepší soudobé ponorky dosahovaly rychlostí 8 uzlů (15 km/h). Tento nový systém pohonu se ale neujal kvůli problémům s výrobou a bezpečným skladováním pohonné látky. Ponorek s Walterovým motorem bylo vyrobeno jen deset a žádná z nich nebyla nasazena ve válce. Všechny byly roku 1945 úmyslně potopeny v rámci operace Regenbogen.\n\nSouběžně s ponorkami se svoje motory Hellmuth Walter snažil uplatnit i v letectví. Jeho palivo mohlo být použito nejenom v turbíně, ale i v trysce. O Waltera se začal zajímat Wernher von Braun a jeho tým pracující v Peenemünde. V roce 1939 jejich spolupráce vyústila v Heinkel He 176, které se stalo prvním letadlem poháněným výhradně raketovým motorem na kapalné palivo. He 176 nebylo příliš výkonné, ale když se Walterův motor později zkombinoval s Lippischovým designem, vzniklo Messerschmitt Me 163, jedno z nejpozoruhodnějších letadel druhé světové války. V průběhu války Walter své palivo značně upravil, když začal používat HO (\"T-Stoff\") jako okysličovadlo společně s methanolovým palivem (\"C-Stoff\"). Výsledkem bylo palivo účinnější, ale zároveň explozivnější (důvod častých nehod Me 163). Vrcholem jeho snažení byl dvoupalivový motor \"HWK 109-509\".\n\n3. května 1945 byla továrna, ve které Walter pracoval, obsazena britskými jednotkami a on byl převezen do Velké Británie, kde pracoval pro Britské královské námořnictvo na přestavbě zabavených německých ponorek. Jeho koncept (AIP) byl ale brzy zavržen společně díky nástupu jaderných ponorek. V roce 1950 Walter emigroval do USA, kde žil až do své smrti roku 1980.\n\nV roce 1961 byl oceněn Medailí Rudolfa Diesela.\n\n"}
{"id": "364536", "url": "https://cs.wikipedia.org/wiki?curid=364536", "title": "Leopold von Ranke", "text": "Leopold von Ranke\n\nLeopold von Ranke (21. prosince 1795, Wiehe, Sasko – 23. května 1886, Berlín) byl německý historik, jeden ze zakladatelů vědecké historiografie, založené na původních pramenech. Úkolem historie podle Ranka je popsat, „jak tomu skutečně bylo“ („wie es eigentlich gewesen ist\").\n\nRanke se narodil v rodině protestantského pastora a studoval na slavném gymnáziu \"Schulpforta\" u Naumburgu, kde si zamiloval klasické autory. Roku 1814 se zapsal na univerzitu v Lipsku, kde studoval klasickou filologii a luterskou teologii. Jeho hlavní četbou byli Thúkydidés, Titus Livius, Immanuel Kant, Fichte, Schelling a Schlegel. Současná historická literatura, kterou pokládal za pouhé hromadění zpráv, ho příliš nezajímala. V letech 1817-1825 učil klasické jazyky na gymnáziu ve Frankfurtu nad Odrou a začal se zajímat o historii, protože ji chtěl postavit na pevnější základy a zároveň v ní hledal Boží vedení pro sebe.\n\nUž jeho první kniha, \"Dějiny románských a germánských národů 1494 – 1514\" (1824), překvapila šíří pramenů, které Ranke použil: paměti, deníky, státní dokumenty, diplomatické depeše i přímá svědectví současníků. Ranke chtěl v knize ukázat, že historická zkušenost severských („teutonských“) národů od dob stěhování národů přes křížové výpravy a období kolonizace byla v zásadě shodná se zkušeností národů „latinských“ a že společně vytvořily novověkou Evropu jako politický i duchovní celek. Z knihy pochází také slavná a často citovaná věta:\nO přesný smysl této věty se historikové dodnes přou, Ranke jej vysvětluje tak, že historik se může radovat z jednotlivostí, musí však hledat „posvátný hieroglyf“, stopu Božího vedení v dějinách, a mít otevřené oči pro to, co je v nich univerzální. Na základě úspěchu této knihy byl Ranke povolán na berlínskou univerzitu, kde byl vtažen do sporů mezi právním historikem von Savignym, který zdůrazňoval neredukovatelnou jedinečnost dějinných období, a následovníky Hegelovými, kteří celé dějiny chápali jako rozvíjení jediného příběhu. Ranke hájil stanovisko Savignyho a tvrdil, že „každá doba je Bohu stejně blízká“ a že například renesance není lepší než středověk, nýbrž pouze jiná.\n\nRoku 1831 Ranke založil a redigoval konzervativní časopis \"Historisch-politische Zeitschrift\", kde polemizoval s liberalismem a varoval před revolucí. V souladu se svým přesvědčením Ranke prostudoval rozsáhlý Benátský archiv zahraniční politiky pro 16. a 17. století a v letech 1834-1836 vydal dílo \"Římští papežové, jejich církev a jejich stát v 16. a 17. století\", kde mimo jiné vytvořil pojem „protireformace“ a vytvořil živé obrazy tehdejších papežů, Ignáce z Loyoly a mnoha dalších. Britský katolický historik Lord Acton soudil, že je to nejlepší a nejobjektivnější kniha o renesančním papežství.\n\nV letech 1845-1847 vyšly jeho \"Německé dějiny v období reformace\" a 1849 \"Devět knih pruských dějin\", kde sledoval historii rodiny Hohenzollernů od středověku po Bedřicha Velikého. Roku 1865 byl Ranke povýšen do šlechtického stavu, od roku 1882 byl pruským tajným radou a od roku 1885 čestným občanem Berlína. Roku 1884 byl zvolen prvním čestným členem Americké historické asociace. Po svém penzionování roku 1871 psal Ranke o různých tématech, o Francouzské revoluci, o Albrechtovi z Valdštejna, o anglických, španělských a pruských dějinách, zejména v raném novověku. Roku 1880 se pustil do široce koncipovaných \"Světových dějin\", které stačil dopsat jen do 12. století, jeho žáci je však z jeho poznámek dovedli až do roku 1453 a vydali ve 12 svazcích.\n\nPro historiografii 19. století byl Ranke velkou autoritou a velmi ji ovlivnil. S jeho pojetím historie nepřímo polemizoval Nietzsche ve druhé z \"Nečasových úvah\" (1874) a v průběhu 20. století se objevili kritikové, kteří Rankovi vytýkali, že podcenil význam myšlenek a celkových konceptů a naopak si dostatečně neuvědomil, že historik je nutně člověkem své doby a že přinejmenším kladením otázek a výběrem materiálu vždycky vnáší do historie své vlastní hledisko (Fernand Braudel).\n\n\n\nVelká část Rankova díla je k dispozici na Wikisource: http://de.wikisource.org/wiki/Leopold_von_Ranke (německy)\n"}
{"id": "364538", "url": "https://cs.wikipedia.org/wiki?curid=364538", "title": "Harpastum", "text": "Harpastum\n\nHarpastum, nebo také Harpustum, řeckou formou Harpaston (\"z řeckého harpastos, uloupený\"), je název pro kolektivní míčovou hru podobnou fotbalu, která byla populární ve starověkém Římě. Oblíbená byla mezi legionáři . Římané tuto hru znali pravděpodobně od Řeků, kteří ji nazývali harpaston nebo faininda. \n\nHrála se s malým míčem vyrobeným z vycpané kůže zvířat či z měchýře vepře. Hrálo se rukama i nohama, nosit míč však bylo zakázáno. Tato týmová hra byla provozována na značeném hřišti o velikosti průměrného hokejového kluziště a římští vojáci v ní trénovali svou obratnost, sílu a rychlost.\n\nHarpastum je tak pravděpodobně předchůdcem dnešního fotbalu a také ragby.\n\nDva týmy, na každé straně hřiště jeden asi o 5-12 hráčích. Vhozením mince se na začátku každého zápasu rozhodlo jaký tým získá míč. Tento tým měl za úkol dopravit míč na opačnou stranu hřiště, přičemž druhý tým se snažil míč ukořistit a poté opět dopravit s soupeřovu stranu. Hráč mající míč obvykle postupoval vpřed bráněný svými spoluhráči. Pokud se mu podařilo hřiště přeběhnout jeho týmu připadl bod. Délka hry se lišila dle domluvy mezi soupeřícími týmy.\n"}
{"id": "364546", "url": "https://cs.wikipedia.org/wiki?curid=364546", "title": "Curaçao (likér)", "text": "Curaçao (likér)\n\nCuracao (také psáno Curaçao, [Kjurasao]) je likér ochucený sušenými slupkami citrusového ovoce zvaného \"laraha\", pěstovaného na ostrově Curaçao.\n\nLaraha je rostlina podobná pomeranči, vyšlechtěná ze sladkých pomerančů z Valencie a přivezená na ostrov španělskými cestovateli. Půda suchá a chudá na živiny se ukázala jako nevhodná pro kultivar z Valencie, který nesl malé a hořké plody. Aromatické slupky si zachovaly hodně z esence valencijské odrůdy a stromy nakonec dospěly do dnešního druhu laraha, jehož plody zůstávají nepoživatelně hořké.\n\nPůvodně objeven náhodou, nápoj byl poprvé vyroben a prodáván rodinou Seniorů (židovská rodina se španělskými a portugalskými předky) v 19. století. K výrobě likéru jsou slupky laraha sušeny, aby se uvolnily jejich nasládle vonící oleje. Poté se nechají v klidu naložené ve vodě a alkoholu po několik dní, pak jsou slupky odstraněny a přidáno další koření.\n\nLikér má chuť podobnou pomeranči s proměnlivým stupněm hořkosti. Je přírodně bezbarvý, ale často uměle barven, obvykle na modro, což dodává koktejlům a míchaným nápojům exotický vzhled.\n\nNěkteré další likéry jsou prodávány jako Curacao s různými příchutěmi, např. kávovou nebo čokoládovou.\n\n"}
{"id": "364554", "url": "https://cs.wikipedia.org/wiki?curid=364554", "title": "Santillana del Mar", "text": "Santillana del Mar\n\nSantillana del Mar je obec v Kantábrii v severním Španělsku. Leží na pobřeží Kantaberského moře (Biskajského zálivu) asi 32 km západně od Santanderu. Na území této nevelké obce se 4000 obyvateli (2007) se nachází známá jeskyně Altamira s cennými pravěkými malbami. Další významnou památkou je románský kolegiátní kostel z 12. století.\n"}
{"id": "364555", "url": "https://cs.wikipedia.org/wiki?curid=364555", "title": "Epocha", "text": "Epocha\n\nEpocha (z řec. \"epoché\", zastavení, pozdržení) může mít více významů:\n\n"}
{"id": "364556", "url": "https://cs.wikipedia.org/wiki?curid=364556", "title": "Kappa", "text": "Kappa\n\nKappa (majuskulní podoba Κ, minuskulní podoba κ či ϰ, řecký název \"Κάππα\") je desáté písmeno řecké abecedy a v systému řeckých číslovek má hodnotu 20. V řečtině staré i moderní se používalo pro záznam hlásky 'k', tedy pro neznělou velární plozivu. Je z něj odvozeno písmeno \"k\" v latince i písmeno \"к\" v cyrilici.\n\nminuskulní varianta písmena 'κ' se používá pro:\nVzhledem k podobnosti s malým písmenem \"k\" bývá ovšem často místo kappa použito snáze dostupné k.\n\nV Unicode je podporováno jak \nV HTML je možné je zapsat pomocí &#922; respektive &#954; respektive &#1008;. Lze je také zapsat pomocí HTML entit\n&Kappa; (majuskulní) respektive &kappa; (první minuskulní varianta). \n\nV LaTeXu se pro zápis majuskulního kappa používá písmeno \"K\" z latinky a minuskulní kappa se píše příkazem \\kappa (formula_1) nebo \\varkappa (formula_2).\n"}
{"id": "364561", "url": "https://cs.wikipedia.org/wiki?curid=364561", "title": "L'Osservatore Romano", "text": "L'Osservatore Romano\n\nL’Osservatore Romano (Římský pozorovatel) je deník Svatého stolce založený v roce 1861. V italštině vychází jako deník, v dalších sedmi jazycích pak v podobě stručných souhrnů nejdůležitějších článků vydávaných jednou týdně (francouzsky, anglicky, španělsky, portugalsky, německy a malajálamsky) či měsíčně (polsky). Deník pokrývá především aktivity Svatého stolce a dění v církvi a oznamuje (a popřípadě i zveřejňuje) papežské dokumenty. Současným šéfredaktorem deníku je Giovanni Maria Vian.\n\n\n"}
{"id": "364563", "url": "https://cs.wikipedia.org/wiki?curid=364563", "title": "Generali Ladies Linz 2008", "text": "Generali Ladies Linz 2008\n\nTenisový turnaj WTA Generali Ladies Linz 2008 se konal ve dnech 20. až 26. října v rakouském Linci v hale na kurtech s tvrdým povrchem. Odměny činily 600 000 dolarů.\n\n"}
{"id": "364580", "url": "https://cs.wikipedia.org/wiki?curid=364580", "title": "Laura Robsonová", "text": "Laura Robsonová\n\nLaura Robsonová (* 21. ledna 1994 Melbourne, Austrálie) je britská profesionální tenistka hrající levou rukou, stříbrná olympijská medailistka ze smíšené čtyřhry Londýnských her a juniorská vítězka Wimbledonu 2008. Ve své dosavadní kariéře na okruhu WTA Tour nevyhrála žádný turnaj. V rámci okruhu ITF získala do října 2017 jeden titul ve dvouhře.\n\nNa žebříčku WTA byla nejvýše ve dvouhře klasifikována v červenci 2013 na 27. místě po osmifinále ve Wimbledonu a ve čtyřhře pak v březnu 2014 na 82. místě poté, co s Američankou Raymondovou odehrály finále na Miami Masters.\n\nNarodila se v Austrálii, odkud s rodiči ve věku osmnácti měsíců odcestovala do Singapuru. Tam žila do šesti let, aby se poté rodina odstěhovala do Spojeného království, které začala reprezentovat.\n\nV roce 2012 ji Ženská tenisová asociace vyhlásila nováčkem roku.\n\nV britském fedcupovém týmu debutovala v roce 2012 základním blokem 1. skupiny zóny Evropy a Afriky proti Portugalsku, v němž vyhrály s Heather Watsonovou čtyřhru. Britky zvítězily 3:0 na zápasy. Do roku 2018 v soutěži nastoupila k třinácti mezistátním utkáním s bilancí 4–2 ve dvouhře a 9–1 ve čtyřhře.\n\nVelkou Británii reprezentovala na Letních olympijských hrách 2012 v Londýně, kde v ženské dvouhře startovala jako náhradnice po odstoupení Chorvatky Petry Martićové.. V úvodním kole přehrála Lucii Šafářovou a následně ji vyřadila třetí nasazená a pozdější finalistka Maria Šarapovová z Ruska. Do ženské čtyřhry nastoupila s Heather Watsonovou. Soutěž opustily po prohře v první fázi od pátého nasazeného páru Němek Angelique Kerberová a Sabine Lisická. Stříbrný kov pak vybojoval ve smíšené čtyřhry, v níž se objevila s Andym Murraym po obdržení divoké karty. Ve finále však nestačili na nejvýše nasazenou běloruskou dvojici Viktorii Azarenkovovou s Maxem Mirným, když o vítězích rozhodl až supertiebreak nejtěsnějším rozdílem dvou bodů.\n\nPo boku Andyho Murrayho rerezentovala Velkou Británii na Hopmanově poháru 2010, kde vyhráli základní skupinu. Ve finále pak nestačili na Španělsko ve složení María José Martínezová Sánchezová a Tommy Robredo poměrem 1–2 na zápasy.\n\nVe věku 14 let a 166 dnů vyhrála juniorskou dvouhru ve Wimbledonu 2008, když ve finále zdolala Thajku Noppawan Lertcheewakarnovou ve třech sadách. Jako poražená finalistka odešla z juniorek Australian Open 2009 a 2010, když v prvním případě nestačila na Rusku Xenii Pervakovou a ve druhém pak na Češku Karolínu Plíškovou.\nMezi dospělými debutovala v září 2008 na turnaji patřícím do okruhu ITF ve francouzském Limoges. Své první utkání na okruhu WTA Tour odehrála na turnaji Fortis Championships Luxembourg 2008, kam obdržela divokou kartu. V úvodním kole ji vyřadila Češka Iveta Benešová po třísetovém průběhu.\n\nDebut v hlavní soutěži nejvyšší grandslamové kategorie zaznamenala v ženském singlu Wimbledonu 2009, kde získala divokou kartu. V první fázi však nenašla recept na slovenskou tenistku Danielu Hantuchovou, přestože získala úvodní sadu. Osmifinále si zahrála na US Open 2012, čímž se stala první Britkou od Sam Smithové a Wimbledonu 1998, které se podařilo postoupit do čtvrtého kola grandslamu. Ve druhém kole newyorského majoru vyřadila Kim Clijstersovou v posledním singlovém zápase kariéry Belgičanky. Poté poprvé v kariéře zdolala hráčku elitní světové desítky Li Na, aby skončila na raketě australské obhájkyně titulu Samanthy Stosurové. Výkon zopakovala ve Wimbledonu 2013, kde ji v osmifinále zastavila Estonka Kaia Kanepiová. Bodový zisk ji po turnaji posunul na kariérní žebříčkové maximum, když 8. července 2013 figurovala na 27. příčce jako první Britka v elitní světové třicítce od Jo Durieové a roku 1987.\n\nPremiérové finále na okruhu WTA Tour odehrála na zářijovém Guangzhou International Women's Open 2012 v čínském Kantonu, kde ve druhém kole vyřadila druhou nasazenou Číňanku Čeng Ťie a ve čtvrtfinále turnajovou sedmičku Pcheng Šuaj. Po semifinálové výhře nad třetí nasazenou Rumunkou Soranou Cîrsteaovou nestačila v závěrečném duelu na Tchajwanku Sie Su-wej po třísetovém průběhu.\n\nPo boku Američanky Lisy Raymondové se probojovala do finále čtyřhry turnaje druhé nejvyšší kategorie WTA Premier Mandatory na březnovém Miami Masters v Key Byscaine. Ze zápasu odešly poraženy od páru Naděžda Petrovová a Katarina Srebotniková.\n\nV polovině září 2017 odehrála turnaj ITF Red Rock Pro Open s dotací 60 tisíc dolarů v Las Vegas, kde s Belgičankou An-Sophie Mestachovou získala druhý deblový titul v této úrovni tenisu. V druhém kole dvouhry ji vyřadila Mexičanka Renata Zarazuová. Následně startovala v novomexickém Albuquerque a kalifornském Templetonu, aby se vrátila do Las Vages na odpočinek. V něm se 1. října zúčatnila country festivalu Route 91 Harvest, který se stal místem do té doby nejtragičtějšího útoku střelce ve Spojených státech s více než padesáti oběťmi a pěti sty zraněnými. Tenistka přežila nezraněna.\n\n\n"}
{"id": "364582", "url": "https://cs.wikipedia.org/wiki?curid=364582", "title": "Memory Technology Device", "text": "Memory Technology Device\n\nMemory Technology Device (zkratka MTD) je typ vestavěné flash paměti používaný v počítačích. MTD zařízení pracují podobně jako paměť, avšak jsou v počítači používána jako bloková zařízení (pevný disk, CD, DVD, …). Proto používají softwarovou mezivrstvu (Flash Translation Layer), která tyto paměťová zařízení prezentuje jako bloková zařízení, což však přináší výkonové problémy, které se projevují výrazným zaostáváním SSD disků za klasickými pevnými disky. Obsluha MTD zařízení je obtížnější, než u klasických blokových zařízení.\n\nMTD zařízení se odlišují od klasických blokových zařízení (např. pevný disk) v několika ohledech:\n\n\n\n"}
{"id": "364590", "url": "https://cs.wikipedia.org/wiki?curid=364590", "title": "Severská kombinace na Zimních olympijských hrách 1928", "text": "Severská kombinace na Zimních olympijských hrách 1928\n\nSdružený závod se skládal z 18 km dlouhého běhu na lyžích a ze závodu ve skocích na lyžích, který se skládal ze dvou skoků. Nejrychlejší běžec obdržel 20 bodů, za každou minutu ztráty na jeho čas se pak odečítalo 0,5 bodu. Za každý skok mohl závodník dosáhnout max. 10 bodů. Výsledný bodový zisk se vypočetl jako průměrná bodová hodnota ze součtu bodů z obou disciplín. Z 35 sportovců jich bylo klasifikováno 28.\n\nV běhu jasně dominovali norští a finští závodníci závodníci, jeho vítězem se stal Nor Johan Grøttumsbråten. Skokovou část sice vyhrál československý reprezentant Rudolf Burkert, ale díky velké ztrátě z běhu to stačilo jen k posunu na konečné 12. místo. Z jasného vítězství se radoval Johan Grøttumsbråten.\n\nVelký problém měla komise rozhodčích s medailovým pořadím za vítězným Norem. Až po desetihodinovém počítání byly vyhlášeny výsledky, podle nichž patřilo 2. místo Norovi Johnu Snersrudovi a třetí místo Finovi Paavu Nuotiovi. Při výpočtech se však zapomnělo na Nora Hanse Vinjaregena a tak v neděli 19. února odpoledne, kdy se již závodníci pomalu rozcházeli, byly vydány opravené výsledky. V nich se opomenutý Nor objevil na stříbrné pozici a na nešťastného Fina Paavo Nutia již medaile nezbyla.\n\nDatum závodu: 17. února 1928 (Běh na lyžích na 18 km) a 18. února 1928 (Skok na velkém můstku)\n\nPočet závodníků: 35 (Dokončilo 28)\n"}
{"id": "364592", "url": "https://cs.wikipedia.org/wiki?curid=364592", "title": "Davidoff Swiss Indoors 2008", "text": "Davidoff Swiss Indoors 2008\n\nTenisový turnaj ATP Davidoff Swiss Indoors 2008 se konal ve dnech 20. – 26. října v Basileji, Švýcarsko v hale na kurtech s tvrdým povrchem. Odměny činily 891 000 EUR.\n\n\n"}
{"id": "364594", "url": "https://cs.wikipedia.org/wiki?curid=364594", "title": "Bezlepková dieta", "text": "Bezlepková dieta\n\nBezlepková dieta je dieta spočívající ve snaze po eliminaci konzumace potravin obsahujících lepek (neboli \"gluten\") ze stravy dotyčného, zpravidla ze zdravotních důvodů. Konzumace potravin obsahujících lepek osobami nemocnými celiakií nebo alergií na lepek by mohla vést k vážným zdravotním komplikacím. Nemocným Duhringovou nemocí se vytváří vyrážka.\n\nOsoby držící bezlepkovou dietu tedy konzumují buď potraviny přirozeně bezlepkové nebo potraviny obsahující lepek jen v minimální koncentraci (deglutenizované). Základem diety je nekonzumování potravin vyrobených z nedeglutenizovaných (běžných) obilovin (ječmen, pšenice, žito a oves), které jsou na lepek bohaté, a jejich nahrazení bezlepkovými potravinami, jako je např. proso, rýže, brambory či kukuřice. Tato dieta je v současnosti jedinou známou léčbou celiakie, alergie na lepek a Duhringovy nemoci. Celiakie je dosud nevyléčitelná.\n\nPro bezlepkovou dietu jsou vhodné např. následující potraviny:\n\nJe třeba se vyvarovat všech potravin obsahujících lepek, a to:\n\nLepek mohou obsahovat i výrobky, u nichž by člověk jeho přítomnost neočekával, včetně některých výrobků tzv. \"zdravé výživy\" (např. některé jogurty, sojové řezy, plněné čokolády, rýže v čokoládě, lipo, lékořicový zlom apod.).\n\nU výrobků, jež nejsou označeny jako bezlepkové (buďto nápisem nebo symbolem přeškrtnutého klasu) je třeba vždy sledovat složení výrobku. Celiaci si musejí kupovat speciální bezlepkové pečivo, těstoviny apod., existuje i bezlepkové pivo. Bezlepkové pečivo si mohou také sami upéct v domácích pekárnách nebo i v obyčejných troubách.\n\nMezi zakázané potraviny patří i pivo, jelikož všechny druhy piva, a to včetně rýžových či banánových, obsahují lepek, jenž je obsažen i v tzv. bezlepkovém pivě. V tomto druhu piva je obsah lepku pouze snížen na minimální hranici, jeho konzumace by neměla zhoršovat průběh onemocnění.. Obsah lepku je obecně v pivu nízký, takže definici bezlepkového piva splňují i některá běžná piva. Přesné hodnoty však nejsou běžně dostupné a zejména nejsou ze strany pivovarů garantované.\n\nBezlepková dieta se stala módou mezi celebritami a poté i v řadě zemí u běžné populace. V USA až 20% obyvatel tvrdí, že dobrovolně vyřadili lepek. Rostoucí popularitu bezlepkové diety dokládají i ekonomická data. V letech 2013 až 2015 se obrat potravinářského průmyslu zaměřeného na bezlepkové potraviny zdvojnásobil, když přesáhl 11 miliard dolarů ročně.\n\n\n"}
{"id": "364595", "url": "https://cs.wikipedia.org/wiki?curid=364595", "title": "Dějiny Afghánistánu", "text": "Dějiny Afghánistánu\n\nDoklady lidské činnosti na území, kde se dnes nachází stát Afghánistán, jsou datovány až do doby před 50 000 lety. První městské civilizace se na afghánském území začaly rozvíjet kolem roku 3000 př. n. l., ve staletích kolem přelomu letopočtu afghánskému území vládly středoasijské i indické dynastie jako byli Kušáni či Maurjové. V 7. století Afghánistán dobyli muslimové a od té doby byl islám v Afghánistánu převažujícím náboženstvím. Koncem středověku bylo území dobyto Mongoly, základy moderního Afghánistánu položil v polovině 18. století Ahmad Šáh Durrání.\n\nPodle archeologických vykopávek lze předpokládat, že první obyvatelé žili na území dnešního Afghánistánu před více než 50 000 lety. Tamější farmářské společnosti patří mezi nejstarší na světě. Městská civilizace se začala rozvíjet zhruba od roku 3000 př. n. l. Pravděpodobně měla styky s okolními kulturami jako byla kultura poříčí Indu apod. Je dokonce možné, že lokalita Mundígahu (severně od Kandaháru) patřila právě ke kultuře poříčí Indu.\n\nKultuře, která se v oblasti Afghánistánu a vůbec střední Asie nacházela zhruba mezi lety 2200–1700 př. n. l., se říká Baktrijsko-margianský archeologický komplex. Je možné, že příslušníci této kultury byli právě ti Indoevropané či Proto-Indoárjové, kteří s koncem zdejší kultury migrovali na jih, kde ukončili vládnutí harrapské kultury.\n\nPo několika staletích „temného“ období se v oblastech Gandháry, Árie, Baktrie a Arachósie objevují první státní útvary. Část oblastí byla kontrolována Médskou říší až do doby kolem roku 550 př. n. l., kdy ji vystřídala dynastie Achaimenovců. Ti dobyli celou oblast dnešního Afghánistánu a u moci se udrželi více jak 200 let. Ve dvacátých letech 4. století př. n. l. říši vyvrátil Alexandr Veliký, za nedlouho na to se území dnešního Afghánistánu stalo součástí říše Seleukovců. V roce 305 př. n. l. Seleukovci dali Gandháru i Arachósii Maurjovské říši jako důkaz nově uzavřeného společenství, zároveň na oplátku získali 500 válečných slonů. Baktrie a Árie zatím zůstaly v rukou Seleukovců. Změna nastala až v roce 250 př. n. l., kdy se vzepřel baktrijský satrapa Diodotos I. a založil Řecko-baktrijské království, jehož součástí se stala Gandhára i Árie.\n\nKdyž byla Maurjovská říše vyvrácena dynastií Šungů, využilo toho Řecko-baktrijské království k výpadům proti indické říši. Ve 2. století př. n. l. Řecko-baktrijské království zaniklo a zejména východní část Afghánistánu se stala součástí Indo-řeckého království.\n\nNěkdy v 1. století př. n. l. se v oblasti usídlili Šakové, kteří byli vytlačeni etnikem Jüe-č'ů a dali tak vzniknout šakskému, resp. Indoskythskému království. To v roce 140 př. n. l. porazilo posledního řeckého vládce Baktrie, Héliokla. Brzy na to Indoskythové vydobyli Arachósii z rukou Indo-řeckého království, načež byla Arachósie přejmenována na Sístán. Indoskythské království bylo poraženo Parthskou říší, načež se indoskythské etnikum přesunulo do jižnější části Indického poloostrova a dalo vzniknout státu Západních kšatrapů.\n\nMezitím na severozápadním cípu Indického subkontinentu vznikla Kušánská říše. Během doby vlády Kušánů se oblast Afghánistánu stala centrem kultury a vzdělání. Vzkvétala buddhistická centra (např. v Bámjánu a Haddě) a vrcholu produkce dosáhlo gandhárské umění.\n\nV roce 642 Arabové dobyli Perskou říši a ze západní strany pronikli na afghánské území. Spolu s nimi byl do oblasti uveden islám. V té době měl Afghánistán řadu místních vládců, kteří byli pod vlivem čínské dynastie Tchang. Arabové však nedobyli celou oblast Afghánistánu, jižní a východní části si udrželi relativní nezávislost na arabských dobyvatelích, a to nejdříve pod vládou Heftalitů (tzv. Kušáno-heftalité), od konce 9. století pak pod nadvládou dynastie Hindúšáhů. V 11. století však bylo celé afghánské území včetně těchto oblastí dobyto Ghaznovskou říší.\n\nMahmúd z Ghazny (998–1030) dále upevnil nadvládu Ghaznovské říše. Ghaznovci byli poraženi až v roce 1148 Ghóry.\n\nNa počátku 13. století dobyli celou střední Asii Mongolové, vedeni sjednotitelem mongolských kmenů, slavným dobyvatelem Čingischánem. Jeho obrovská armáda srovnala se zemí afghánská centra jako Balch, Herát či Ghazna. Afghánistán se tak spolu s ostatními zeměmi, které Mongolové dobyli, stal součástí Mongolské říše. Za doby vlády Čingischánova syna Čagataje se podstatná část Afghánistánu stala součástí Ílchanátu.\n\nMezi 16.–18. stoletím byl Afghánistán de facto rozdělen na několik částí. Na severu se usídlili Uzbeci, západní část byla pod nadvládou Safíjovců a východ patřil Paštuncům–Mughalům. Na počátku 18. století se Paštunci vzmohli a pod vedením Mírvajse Hótaka z kmene Hótaků přemohli Peršany a vyhnali je z afghánského území. Město Isfahán se Afgháncům podařilo dobýt v roce 1722. Po dalších bojích s Peršany se v polovině 18. století Afgháncům definitivně podařilo ovládnout území Afghánistánu.\n\nV roce 1747 se Ahmad Šáh Durrání chopil moci v Kandaháru a položil tak základ Afghánské říše, která se stala zase základem moderního státu Afghánistán. Po jeho smrti v roce 1772 se vláda přenášela na jeho potomky. Afghánská říše zabírala oblast dnešního Afghánistánu, severní Indie, většinu Pákistánu a východního Íránu.\n\nV roce 1826 se moci chopil Muhammad Chán Dóst. V následující době se afghánské území a vůbec celá střední Asie stala dějištěm tzv. Velké hry mezi Britským a Ruským impériem. Afghánistán ležel na strategické pozici mezi oběma zeměmi a snaha Britů o faktické ovládnutí Afghánistánu vyústila v sérii válečných konfliktů mezi Británií a Afghánistánem.\n\nMezi lety 1919–1929 byl vládcem Afghánistánu Amanulláh Chán, za jehož vlády prošla země četnými sociálními i politickými reformami. Amanulláh navázal diplomatické kontakty se Západními zeměmi. Mezi lety 1933–1973 v zemi vládl král Muhammad Záhir Šáh. V roce 1973 Záhirův švagr Muhammad Dáúd Chán zahájil nekrvavý puč. Dáúd a celá jeho rodina byli zavražděni v roce 1978, kdy afghánská komunistická strana uspořádala převrat a převzala vládu v zemi.\n\nV srpnu 1979 zahájila americká vláda financování protivládních mudžáhidů s cílem donutit sovětskou vládu k intervenci. 24. prosince 1979 SSSR intervenoval Afghánistán. O dva dny později byl za pomoci sovětských zvláštních jednotek zavražděn prezident Hafizulláh Amín a místo něj dosazen Babrak Karmal. Tím začala Sovětská válka v Afghánistánu, trvající 10 let (1979-1989).\n\nKdyž byl z teroristických útoků z 11. září 2001 obviněn Tálibán, Spojené státy a jejich spojenci intervenovali Afghánistán a tálibánskou vládu svrhli. Na konci roku 2001 se lídři afghánských opozičních stran sešli v Bonnu, aby se dohodli na novém vládním zřízení v Afghánistánu. V prosinci 2001 byl jmenován Hamíd Karzáí předsedou prozatímní vlády, v roce 2002 tzv. prozatímním prezidentem a 9. října 2004 vyhrál v řádných prezidentských volbách. Jeho moc v zemi je však diskutabilní.\n\n\n"}
{"id": "364602", "url": "https://cs.wikipedia.org/wiki?curid=364602", "title": "Karel Malý", "text": "Karel Malý\n\nKarel Malý (* 26. října 1930, Mnichovo Hradiště) je český právník v oboru právních dějin a bývalý rektor Univerzity Karlovy v Praze.\n\nVe své profesní kariéře se specializuje na české a československé právní dějiny, úzce pak na dobu předbělohorskou. Vystudoval Právnickou fakultu UK v Praze. Po vystudování v roce 1954 se stal asistentem na katedře teorie a dějin státu a práva, v roce 1957 odborným asistentem tamtéž. V roce 1965 byl jmenován docentem, v roce 1985 získal titul JUDr.\n\nV roce 1990 byl jmenován profesorem právních dějin na Univerzitě Karlově. V období 1990–1993 předsedal Radě vysokých škol. Také působil jako předseda České komise pro vědecké hodnosti. Je vedoucím Centra právněhistorických studií Historického ústavu Akademie věd ČR a PF UK a předsedou redakční rady Právněhistorických studií. Na Právnické fakultě UK je členem Ústavu právních dějin, který v minulosti vedl.\n\nV letech 1990 až 1994 zastával funkci prorektora Univerzity Karlovy. V roce 1993 zvítězil ve volbách na post rektora nad tehdejším děkanem 3. LF UK prof. Cyrilem Höschlem a od 1. února 1994 se stal na dvě funkční období (do roku 1999) 505. rektorem Univerzity Karlovy.\n\nV letech 1961 až 1968 byl členem Komunistické strany Československa. Poté již nikdy nevstoupil do žádné politické strany.\n\nJe ženatý, jeho jediný syn Petr Malý je profesorem na MFF UK, odborně zaměřen na časově rozlišenou spektroskopii.\n\nByl členem dozorčí rady Komerční banky a společnosti MAFRA, a. s.\n\n\n"}
{"id": "364607", "url": "https://cs.wikipedia.org/wiki?curid=364607", "title": "Molodo", "text": "Molodo\n\nMolodo ( ) je řeka v Jakutské republice v Rusku. Je dlouhá 556 km. Povodí řeky má rozlohu 26 900 km².\n\nVzniká soutokem zdrojnic Molodo-Changas-Anabyla a Molodo-Unga-Anabyla a protéká severovýchodním okrajem Středosibiřské vrchoviny. Ústí zleva do řeky Leny.\n\nZdrojem vody jsou sněhové a dešťové srážky. Promrzá do dna od prosince do května.\n"}
{"id": "364623", "url": "https://cs.wikipedia.org/wiki?curid=364623", "title": "Kambalovití", "text": "Kambalovití\n\nKambalovití (Bothidae), neboli kambaly je čeleď mořských paprskoploutvých ryb z řádu platýsů. Čeleď zahrnuje 165 druhů ve 20 rodech.\n\nStejně jako ostatní platýsi se během života pohybují jednou stranou k mořskému dnu, v jejich případě pravou. Na druhou stranu těla se přesouvá druhé oko, na levou. Nazývají se tedy též levoocí platýsi. Na rozdíl od platýsovitých je tvar těla více rybovitý. Mají malé šupiny, spodní, pravá neboli slepá strana je obvykle bílá a svrchní strana má barvu podle dna. Dochází i k velmi pestrým kombinacím jako u kambaly leopardí nebo měsíční.\n\n\nVyskytují se v teplých, zejména tropických mořích.\n\n"}
{"id": "364629", "url": "https://cs.wikipedia.org/wiki?curid=364629", "title": "Polyethylenová vlákna", "text": "Polyethylenová vlákna\n\nPolyethylenová vlákna (mezinárodní zkratka PE) jsou výrobky z nasycených lineárních makromolekul alifatických uhlovodíků. \n\nMolekula polyethylenu má velmi jednoduchou základní strukturu. Je to dlouhý řetězec uhlíkových atomů, na každý z nich se vážou dva vodíkové atomy. \n\nChemické složení polyethylenů k výrobě textilních vláken: \n\nSchematické znázornění:\n\nHlavní řetězce jsou značeny černě, rozvětvení modře\n\nPrvní polyethylen (LDPE) se vyráběl a stále vyrábí technologií vysokého tlaku. Technologie nízkého tlaku s použitím katalyzátorů byla vyvinuta k výrobě polyethylenu s lineárnějšími molekulami a vyšší krystalinitou. Tímto způsobem se vyrábějí všechny ostatní dosud známé druhy PE vláken. \n\nVětšina PE se zvlákňuje gelovou technologií, zvlákňování z taveniny se používá např. u materiálů na umělý trávník. \n\nPolyethylen má nulovou navlhavost, ale textilie z polyetylenu dobře transportují vlhkost (příjemné pro pokožku). Textilie mají vynikající stálost vůči chemikáliím, nedají se však barvit. \nLDPE a LLDPE hlavně na fóliové pásky, ze kterých se vyrábějí pytle a obaly\n\nHDPE na fóliové pásky a filamenty na lana, rybářské sítě \nmonofilamenty na pletení pletence na aktuátory, provazy, šicí nitě \n\nPE vlákna s ultra vysokou pevností jsou známá zejména pod značkou dyneema a spectra \n\nPolyethylen se začal průmyslově vyrábět na začátku 2. světové války. Do roku 2018 se počítá s celosvětovou produkcí kolem 100 milionů tun, ve formě vlákna se však vyrábí jen asi 300 000 tun (2010), z toho 43% fóliových pásků, 34 % monofilamentů a 23% krátkých vláken\n\n"}
{"id": "364631", "url": "https://cs.wikipedia.org/wiki?curid=364631", "title": "Fabrizio Verallo", "text": "Fabrizio Verallo\n\nFabrizio kardinál Verallo (1560, Řím – 17. listopadu 1624, Řím) byl italský římskokatolický duchovní a kardinál.\n\nStudoval na univerzitě v Perugii, kde získal doktorát. V letech 1592 až 1605 působil jako inkvizitor na Maltě. Roku 1606 byl jmenován biskupem v diecézi San Severo. Kardinálem se stal roku 1608, Titulus S. Augustini. Účastnil se konkláve roku 1621 a 1623.\n\nByl příbuzným papeže Urbana VII. a strýcem Fabrizia kardinála Spady.\n\n"}
{"id": "364633", "url": "https://cs.wikipedia.org/wiki?curid=364633", "title": "Bridie Carterová", "text": "Bridie Carterová\n\nBridie Carterová (* 18. prosince 1970) je australská herečka, jež vyrůstala v Melbourne. Má dva mladší bratry – Barneyho a Darcyho. Její matka vlastní uměleckou galérii.\n\nPřed kameru se poprvé postavila v šesti letech. Svůj herecký talent potvrdila promocí na National Institute of Dramatic Art (NIDA) v roce 1994. Spolu s ní vystudovala i Inge Hornstra, která si v \"McLeodových dcerách\" zahrála Tess Silvermanovou (McLeodovou). Od roku 2003 do roku 2006 byla nominována na cenu Logie Awards.\n\nBridie Carterová byla v roce 2001 obsazena do role Tess Silvermanové v australském seriálovém dramatu McLeodovy dcery. S touto rolí se sžila, protože s Tess má hodně společného. V roce 2006 tento seriál opustila kvůli mateřským povinnostem.\n\nV roce 2004 se provdala za módního návrháře Michaela Wilsona. 29. března 2005 se jim narodil syn Otis. Spolu s manželem nyní vlastní restauraci v Byron Bay v Novém Jižním Walesu.\n\n\n\n"}
{"id": "364635", "url": "https://cs.wikipedia.org/wiki?curid=364635", "title": "Rybáře (Karlovy Vary)", "text": "Rybáře (Karlovy Vary)\n\nRybáře (něm. \"Fischern\") jsou do počtu obyvatel druhou největší místní částí Karlových Varů. Jsou začleněny do infrastruktury města, a tvoří tak společný celek. Geograficky se dají Rybáře považovat za centrum města. Součástí čtvrti jsou dvě panelová sídliště - Čankovská a Růžový Vrch. Ve čtvrti se nachází Horní nádraží města, přírodní koupaliště Rolava, kostel Povýšení sv. kříže, kostel svatého Urbana a vzorkovna bývalé porcelánky Karla Knolla.\n\nNázev Rybáře (původně \"Wisshern\" nebo \"Fischern\") odkazuje na původní povolání zdejších obyvatel. Původ názvu Růžový vrch (\"Rosenbühl\") jako součásti Rybář není zcela jasný. Pravděpodobné je, že zde původně byl sad růží nebo zde rostly růžové keře. Možné je také pojmenování podle růžového zbarvení vrchu během východu, respektive západu slunce.\n\nNejstarší zmínka o Rybářích pochází z roku 1290. Původně obec patřila k farnosti v Sedleci. V roce 1511 byly Rybáře odkázány rytířem ze Štampachu Karlovým Varům, V 16. století přešly Rybáře do vlastnictví Šliků, ke Karlovým Varům se opět přičlenily po potlačení stavovského povstání. Obec byla především během 17. století často ovlivňována průchozími vojsky, které podle císařského verdiktu nemohla vstupovat do lázeňského města. Kromě rabování způsobila armáda například v roce 1641 požár, při kterém vyhořely téměř všechny domy. Protesty místního obyvatelstva vedly až k povstání sedláků a rybářů v roce 1680, které bylo potlačeno. Válečná tažení, která přetrvávala i v 18. století, zamezovala rozvoji obce. Intenzivní rozvoj byl započat až s otevřením Buštěhradské dráhy v roce 1871, kdy se mimo jiné začal rozvíjet Růžový vrch. Rozvoj, který s sebou nesl výstavbu domů a růst populace trval až do druhé světové války, kdy se mimo Růžového vrchu vyprofilovalo také Staré město (území okolo kostela sv. Urbana) a Nové město (situované pod Horním nádražím). V roce 1897 byly Rybáře povýšeny na město. Koncem 19. století vznikl na Růžovém vrchu také hřbitov, který doplnilo 1933 krematorium podle návrhu Ericha Langhammera. Hřbitov byl po roce 1940 přesunut na druhou přilehlou stranu krematoria. Součástí Karlových Varů se definitivně staly Rybáře v roce 1939. České označení se začalo použíat na začátku 20. století.\n\nNěmecké obyvatelstvo během druhé světové války věřilo, že se bombardování Karlových Varů a Rybářů vyhne. V září roku 1944 bylo město poprvé bombardováno, když bylo vybráno pro nálet jako náhradní cíl za město Most. V Rybářích byly poškozeny převážně budovy v okolí Chebského mostu. Během druhého bombardování 17. dubna 1945 nebyly řádně zasaženy plánované cíle Horní nádraží a trať vedoucí do Straré Role. Oprava trati by netrvala déle než jeden týden. Poslední a nejničivější nálet nastal 19. dubna 1945. Při náletu bylo zničeno nádraží včetně kolejiště, domy mezi nádražím a Chebským mostem, trať do Staré Role s viaduktem, ulice Dolní Kamenná, vily pod rybářským pivovarem a také k Rybářům přilehlé Tuhnice. Na Růžovém vrchu byla zasažena chudinská čtvrť. Poškozené domy byly v poválečných letech odstřeleny a demolovány. V 60. letech byly v ulicích Sokolovská, Šmeralova a Hybešova vybudovány nové činžovní domy. Vybombardovaný prostor mezi Chebským mostem a budovou magistrátu v blízkosti nádraží sloužil až do roku 1987 jako náměstí. V roce 1988 byl tento prostor částečně vyplněn nově budovaným průtahem města Karlovy Vary.\n\nV Rybářích se nachází dvě panelová sídliště - \"Růžový vrch\" a \"Čankovská\". Jako první se začalo stavět sídliště Růžový vrch v 70. letech 20. století.\n\nVýstavba sídliště byla zahájena v roce 1970. Frekventovanými byty jsou 2+1 a 3+1. Nejdříve se stavěla východní část sídliště s občanskou vybaveností (obchod, škola aj.). Nejvyšší panelové budovy byly dostavěny v roce 1984 a v roce 1986 bylo sídliště dostavěno. Sídliště navrhl architekt Luděk Vystyd. Na sídlišti dnes bydlí přibližně 2800 obyvatel.\n\nVysoký počet nevyřízených žádostí o byt vedl ke stavbě dalšího sídliště. Sídliště se nachází v severozápadní části Rybář. Z důvodu nedostatku rozvojových ploch byla zvolena lokalita s nevhodným kaolinovým podložím, které mělo vliv na urbanistickou kompozici. Záměr postavit sídliště Čankovská byl schválen v roce 1976. První byty byly připraveny k užívání v roce 1981, občanská vybavenost byla ale dokončena až v roce 1984 (např. školka, samoobsluha, knihovna aj.). Poslední byty byly dokončeny v roce 1990. Sídliště navrhl architekt Bohumil Kuba. Na sídlišti bydlí přibližně 4000 obyvatel.\n\nBohaté volnočasové vyžití nabízí v Rybářích volnočasový areál Rolava. V areálu se často konají kulturní a sportovní akce. Nachází se zde přírodní koupaliště, in-line dráha, hříště pro plážový volejbal, víceúčelové hřiště, workoutové hřiště, kuličkové hřiště, tenisové kurty, dětská hřiště, lanové centrum nebo prvky pro seniory. V roce 2016 vznikla studie na další rozvoj areálu. V budoucnu by mohl doplnit areál amfiteátr, bazén, restaurace nebo kemp. S modernizací areálu je spojena také otázka budoucího zpoplatnění pro veřejnost.\n\nV roce 2010 byl otevřen namísto původních zahrádek v Rybářích také Malý park Rybáře. Je jedním z nejmenších parků ve městě. Jeho vznik iniciovali obyvatelé města. V parku je umístěna socha patrona čtvrti.\n\nV Rybařích se nachází také pobočky městské knihovny na \"Čankovské\" a na \"Růžovém vrchu\". Ve čtvrti je dále velké množsví retaurací, kaváren a barů, které jsou soustředěny především na Sokolovské ulici.\n\nV jižní části prochází rychlostní komunikace I/6, vedoucí po břehu řeky Ohře.\n\nMěstskou částí prochází významná dopravní tepna města, ulice Sokolovská, která je napojena na rychlostní komunikaci I/6. Ulice je lemována historickými budovami a nachází se zde i keramická škola, okresní archiv a bývalý pivovar.\n\nNachází se zde také jedno ze dvou karlovarských nádraží. Horní nádraží je centrální železniční uzel kraje. Prochází tudy železniční trať Cheb–Praha. Nádraží bylo špatnou „vizitkou“ města. Budova byla poměrně zchátralá a původně provizorně postavená po vybombardování Horního nádraží spojeneckými vojsky za 2. světové války. Funguje dodnes. Od roku 2006 byla plánována kompletní rekonstrukce nebo přestavba, ale kvůli průtahům v jednání s investorem situace zůstala dlouho na mrtvém bodě. V roce 2015 začala demolice budov a nová nádražní budova měla být dokončena v roce 2016.\n\nPoblíž rychlostní komunikace se také nachází starý zimní stadion a přilehlá obchodní centra.\n\n"}
{"id": "364638", "url": "https://cs.wikipedia.org/wiki?curid=364638", "title": "Tiglatpilesar III.", "text": "Tiglatpilesar III.\n\nTiglatpilesar III. (z hebrejského překladu akkadského: \"Tukultī-apil-Ešarra\", „má víra je v synu Ešary“), byl důležitým králem Asýrie v 8. století př. n. l. (vládl v letech 745-727 př. n. l.) a je obecně uznáván za zakladatele novoasyrského impéria. Je považován za jednoho z nejúspěšnějších vojevůdců světové historie, když dobyl většinu Asyřanům tehdy známého světa.\nJméno Tiglatpilesar bylo jménem trůnním - bylo králi dáno při jeho nástupu na trůn, ne při jeho narození. V překladu jméno znamená \"Má víra je v synu Ešařině\". Jméno je v historických záznamech uváděno v několika různých variantách. V Bibli je označován jako Tiglatpilesar (2. Kniha Kronik 28:20) a také jako Pul (1. Kniha Kronik a 1. kniha královská 15:19,20). Druhé jméno je podobné jménu Pulu, které mu bylo připisováno v pozdějších letech jako babylonskému králi. Protože však žádný zdroj uvádějící jméno \"Pul\" nepochází z Tiglatpilesarova období, není jisté zda toto jméno bylo užíváno již za jeho života.\n\nPůvodně guvernér města Kalchu, Pulu byl generálem který uzmul asyrský trůn od dvou legitimních následníků. V nápisech uvádí, že je synem Adadnirára III., ale i kdyby to byla pravda, není to možné prokázat. Obsadil trůn během občanské války, 13. ijaru 745 př. n. l. (asyrský dopis uvádí, že \"\"třináctého dne měsíce Airu Tiglapilesar usedl na své místo na trůnu\")\". Důsledkem Puluova uzurpnutí moci cestou krvavého puče bylo vyvraždění královské rodiny a ustanovení imperiální budoucnosti pro asyrské království.\n\nAsyrská dominance na Blízkém východě byla Tiglatpilesarovou vojenskou reformou (viz \"Reforma\" níže) a jeho dobyvatelskými taženími výrazně utužena. Po nástupu na trůn obsadil již během prvního roku své vlády Babylonii, \"\"od Dur-Kurigalzu, Šamašova Sipparu...města Babylonská po řeku Uqnu - po břehy Dolního moře\"\" (název pro dnešní Perský záliv), a ustanovil tam guvernérem svého eunucha.\nDále v průběhu prvních let u moci porazil království Urartu (oblast v dnešní Arménii), pod jehož nadvládu (zvláště za vlády Sarduri II.) se dostaly oblasti severní Mezopotámie a Sýrie. Dále úspěšně bojoval s Médy a pokračoval ve výbojích proti Sýrii, Fénicii a novochetitské říši. Roku 740 př. n. l. dobyl po třech letech obléhání město Arpad. I zde ustanovil jednoho ze svých eunuchů správcem provincie a donutil další syrské město Hamá k placení poplatků. Jak uvádějí soudobé asyrské nápisy, v pátém roce vlády (r. 740 př. n. l.) porazil Azarijáše (Uzijáš), krále Judska (Bible, 2.kniha kronik 26). Roku 733 př. n. l. jeho armády dobyly pobřeží Středozemního moře obývané Pelištejci, zničily Damašek (732 př. n. l.) a okupovaly většinu Izraele, přičemž ze severních regionů se staly asyrské provincie. Podle královských dokumentů Tiglatpilesara III. byla velká část obyvatel dobytých území \"přemístěna\" do jiných částí asyrského impéria, což bylo běžně praktikováno i jeho předchůdci.\n\nV říjnu 729 př. n. l. dosáhl Tiglatpilesar úplné kontroly nad Babylónem, když zajal babylonského krále Nabu-mukin-zeriho (ABC 1 Kol.1:21) a nechal se korunovat jako \"Král Pulu Babylonský\".\n\nBiblické záznamy (v souladu s asyrskými údaji) popisují jak Tiglatpilesar III. vynutil platbu tributu ve výši 1000 talentů stříbra od izraelského krále Menahema (2.Král. 15:19) a porazil jeho následníka Pekaha (15:29). Pekah uzavřel spojenectví s aramejským králem Rezinem proti judskému králi Achazovi (v Asýrii znám jako \"Jahu-chazi\"). Achaz se proto obrátil se žádostí o pomoc (podloženou chrámovým zlatem a stříbrem) na asyrského monarchu. Tiglatpilesarova odpověď byla rázná: dobyl Damašek, popravil Rezina a deportoval Aramejce do \"Kiru\" (Kerak). Také obsadil severní polovinu Izraele a deportoval Rubenity, Gadity a Manašské do Halahu, Haboru, Hary a do povodí řeky Gozan (1. kniha kronik 5:26). Přes spojenectví prokazatelně způsoboval problémy i Ahazovi (2. kniha kronik 28:20).\n\nPo nástupu na trůn Tiglatpilesar začal různé reformy v mnoha oblastech správy asyrského státu, které přežily i asyrskou nadvládu nad Blízkým Východem.\nJednou z prvních provedených reforem bylo omezení moci vysokých asyrských úředníků, která narostla během vlád jeho předchůdců. Úředníci jako Šamši-ilu (který byl prominentem od vlády Aššur-niráriho, a vlastnil titul turtanu - vládnoucí místodržící) často vedli své vlastní kampaně a vztyčovali své pamětní stély, v podstatě bez králova vědomí. Podle nejstarších soudobých dokladů (ze samého počátku jeho vlády) Tiglatpilesar umísťoval eunuchy jako guvernéry (nově dobytých) provincií; tímto odstranil hrozbu vzniku dynastií vládnoucích jemu vzdáleným oblastem. Podařilo se mu též omezit sílu úředníků zmenšením velikosti provincií, čímž snížil zdroje potřebné k případnému vyvolání revolty. Důsledkem bylo větší množství provincií, více guvernérů (z nichž většina byla eunuchy) a méně moci za každým místodržícím.\n\nDalší reforma zasáhla armádu. Asyrská armáda byla složena z vojáků převážně asyrského původu a za normálních okolností podnikala svá tažení v průběhu léta. Tiglatpilesar do ní začlenil velké množství národností z dobytých oblastí. Byli využiti převážně v pěchotě, zatímco rodilí Asyřané působili hlavně v jezdectvu a v obsluhovali \"obrněné\" vozy - charioty. Díky těmto reformám měla asyrská říše mnohem větší armádu, schopnou operovat v průběhu celého roku.\n\nKampaně a reformy Tiglatpilesara III. vedly k upevnění Novoasyrského království jako opravdové říše. Nechal postavit královský palác v Nimrudu (tzv. „centrální palác“), který byl později zničen Asarhaddonem. Zde nechal vytesat do dekorativních zdí popisy svých válečných a politických úspěchů.\n\nPo jeho smrti se stal jeho nástupcem jeho syn Ululaju, který přijal jméno Salmanassar V.. Ten dál pokračoval v tažení v Levantu a dobyl Samaří.\n\n"}
{"id": "364642", "url": "https://cs.wikipedia.org/wiki?curid=364642", "title": "Kappa (rozcestník)", "text": "Kappa (rozcestník)\n\nKappa může znamenat:\n\n\n"}
{"id": "364644", "url": "https://cs.wikipedia.org/wiki?curid=364644", "title": "Marek Bydžovský z Florentina", "text": "Marek Bydžovský z Florentina\n\nMarek Bydžovský z Florentina (1540 – 1612) byl renesanční kronikář, působil na Karlově univerzitě.\n\nNarodil se v městečku Nový Bydžov (odtud \"Bydžovský\") v roce 1540. Vystudoval na Karlově univerzitě a začal učit na Týnské škole v Praze. V roce 1559 se stal bakalářem a v roce 1565 mistrem.\n\nV roce 1567 byl Marek Bydžovský přijat jakožto profesor na Karlovu univerzitu. Zde vystřídal několik funkcí a v letech 1570 – 1585 byl celkem 5x za sebou zvolen děkanem artistické fakulty. V letech 1509 – 1603 vykonával postupně úřad probošta Velké koleje a Koleje krále Václava. V roce 1575 mu byl udělen erb a predikát \"z Florentina\".\n\nPečoval též o ekonomickou stránku života na univerzitních kolejích. Mimoto vyučoval matematiku a astronomii, přednášel o Aristotelovi a Ciceronovi.\n\nBezesporu nejvýznamnějším dílem Marka Bydžovského je \"\"Svět za tří českých králů\"\" čili jakýsi sborník o událostech, jež se staly za dob panování Ferdinanda I., Maxmiliána II. a Rudolfa II. Je to dílo poměrně velkého rozsahu a strukturou by se dalo zařadit mezi letopisy.\n\nMarek spíš než aby zprávy sám zachycoval, přejímal je od jiných autorů a omezoval se spíš na překlad nebo případně na zestručnění popisu události. Toto dílo nebylo původně ani určeno k vydání tiskem. Správnější by proto možná bylo, nazývat ho editorem než autorem spisu. I přes tyto nedostatky je tento spis cenným dokladem o době svého vzniku.\n\nPůsobení na univerzitě skončilo na tehdejší poměry skandálně, Marek z ní odešel a v roce 1604, ve svých 64 letech se oženil (tehdejším pravidlem bylo, že univerzitní profesoři zachovávali celibát) s vdovou po pivovarníku Adamovi Schodeckém. Současně se stal měšťanem na Novém Městě pražském. Jeho odchod z univerzity se navíc neobešel bez dalšího problému. Marek sebou odnesl účty a nějaké další pro univerzitu důležité dokumenty a spor stran toho se táhl pak až do roku 1610, kdy byl ukončen smírem.\n\nMarek zemřel jako vážený měštěnín Nového Města pražského v roce 1612.\n\n\n\n\n\n"}
{"id": "364648", "url": "https://cs.wikipedia.org/wiki?curid=364648", "title": "Platýsovití", "text": "Platýsovití\n\nPlatýsovití (Pleuronectidae) je čeleď převážně mořských paprskoploutvých ryb, z řádu platýsů obývající zejména mořské dno od vod pobřežních po hloubky až 1800 m v chladných i teplých vodách. Čeleď zahrnuje 104 druhů ve 40 rodech. Živí se zejména jinými rybami a plži. Dosahují hmotností od několika gramů do desítek kilogramů a jsou hospodářsky významnou kategorií ryb.\n\nPlatýsovití se během života pohybují jednou stranou k mořskému dnu, v jejich případě vždy levou. Na druhou stranu těla se přesouvá druhé oko tedy na pravou. Nazývají se tedy též pravoocí platýsi. Mají diskovité tělo a s drobnými šupinami. Spodní, levá neboli slepá strana je obvykle bílá a svrchní pravá strana má barvu odvozenou od barvy mořského dna, do kterého se často zahrabávají.\n\n\nVyskytují se v teplých i chladných mořích.\n\n"}
{"id": "364651", "url": "https://cs.wikipedia.org/wiki?curid=364651", "title": "Rudolf Baláž", "text": "Rudolf Baláž\n\nRudolf Baláž (20. listopadu 1940 Nevoľné – 27. července 2011 Banská Bystrica) byl diecézní biskup banskobystrické římskokatolické diecéze.\n\nV letech 1958 až 1963 studoval na Římskokatolické cyrilometodějské bohoslovecké fakultě v Bratislavě. Kněžské svěcení přijal dne 29. června 1963. Od roku 1963 do roku 1970 působil jako kaplan v různých farnostech. V roce 1970 byl jmenován správcem farnosti v Pitelové, ale už v následujícím roce mu státní režim odebral souhlas vykonávat kněžské povolání a až do roku 1982 pracoval jako dělník. V tomto období zorganizoval ve své rodné obci stavbu nového kostela. V roce 1982 sa vrátil k pastoraci jako správce farnosti Turčiansky Peter, kde působil až do roku 1990, kdy byl 14. února jmenován diecézním biskupem banskobystrické římskokatolické diecéze.\n\nV letech 1994 až 2000 byl předsedou Konference biskupů Slovenska.\n"}
{"id": "364658", "url": "https://cs.wikipedia.org/wiki?curid=364658", "title": "Kokle", "text": "Kokle\n\nKokle, dříve používaný název kokles (; , ) je starobylý hudební nástroj původem z pobaltských zemí. První písemné zmínky o hráčích na kokles pocházejí ze 17. století. Od baltských národů převzaly kokle v různých podobách okolní ugrofinské (estonské \"kannele\", finské \"kantele\", livská \"kāndla\") a slovanské národy (ruské \"гусли\" / \"gusli\").\n\nKokle patří mezi drnkací strunné nástroje. Při hraní bývá zpravidla položen na klíně nebo na stolku. Pravou rukou se rozechvívají struny, levá ruka nežádoucí struny tlumí. V minulosti existovalo u tohoto nástroje mnoho různých ladění, převážně diatonických. Nejnižší struna plní obvykle basovou funkci a zní tak po celou dobu.\n\nKokle má dutý korpus ve tvaru lichoběžníka krytý plochou ozvučnou deskou. Struny jsou připojeny ke dřevěným ladícím kolíkům, rozmístěným na nejširším konci nástroje podél jeho hrany. Na nejužším konci se nachází kovová tyčinka, která slouží k navíjení strun, ať už vyrobených ze střívka, mosazi, nebo oceli. Tradičně míval nástroj 6–9 strun, později i více než 10.\n\nV Kuronsku se tradičně vyrábějí kokle bez křídla, s mnoha ornamenty a vyřezáváním.\n\nLatgalské kokle mají křídlo zesilující zvuk, které lze zároveň využít jako podložku pro ruce. V porovnání s kuronskými kokle jsou celkově větší, těžší, s jednodušší ornamentací. V regionu Sēlija a v Livonsku se běžně hraje na oba typy nástroje včetně nejrůznějších přechodných podob.\n\nKoncem 19. století tradičně vyráběné kokles ovlivnily citary, které tou dobou dorazily ze západní Evropy. Vznikly tzv. citarkokles – kokles s korpusem ve tvaru citary, ocelovými kolíky a velkým počtem strun.\n\nMnožné číslo slova „kokles“ použil Ernest Glück při prvním překladu Bible do lotyštiny. V 17. a 18. století se tento název používal ve slovnících i folklorních textech, včetně 95 % lotyšských dain. Podobně tomu bylo v Latgalsku, kde se ve folklorních textech používalo téměř vždy množné číslo „kūkles”, nebo jeho tvary „kūkļes”, „kūkļas”, „kūklis” a „kūkļis”.\n\nJednotné číslo slova „kokle“ (latgalsky: \"kūkle, kūkļe, kūkla\" nebo \"kūkļa\") se poprvé objevilo v druhé polovině 19. století v díle „die Kōkle“ Augustse Bīlenšteinse a v článku Andrejse Jurjānse o lotyšské národní hudbě z roku 1879. Dále se používalo téměř ve všech článcích, encyklopediích a slovnících, včetně Slovníku lotyšského jazyka (\"Latviešu valodas vārdnīca\") Kārlise Mīlenbahse a Jānise Endzelīnse a v Lotyšském etymologickém slovníku (\"Latviešu etimoloģijas vārdnīca\") Konstantīnse Karulise.\n"}
{"id": "364665", "url": "https://cs.wikipedia.org/wiki?curid=364665", "title": "Veš šatní", "text": "Veš šatní\n\nVeš šatní (\"Pediculus humanus\") je bezkřídlý druh hmyzu z podřádu vší (Anoplura). Všechny druhy vší jsou výhradními ektoparazity savců, na lidech parazitují dva rody, a to \"Pthirus\" a \"Pediculus\" (tento má pak dvě formy).\nVeš šatní se zdržuje především na vláknech oblečení a přímý kontakt s hostitelem vyhledává pouze v případě nutnosti sání krve. Bez potravy vydrží maximálně 4–7 dní. Přenáší skvrnitý tyfus, zákopovou horečku a návratnou horečku. \"P. humanus\" má spolu s \"P. capitis\" (veš dětská) nejmenší genom z celé třídy hmyzu a to 108 Mb u samiček a 109 Mb u samců. Jsou to diploidní organismy se šesti chromosomy, v jejichž genomu nebyl nalezen žádný gen prokaryotického původu.\n\nVeš šatní (\"Pediculus humanus\", syn. \"P. corporis\") z čeledi \"Pediculidae\" řadíme spolu s nejčastější vší dětskou (\"Pediculus capitis\") a vší muňkou (\"Pthirus pubis\") jindy nazývanou jako filcka a do podřádu vši (\"Anoplura\"). Ten spolu s podřádem všenky (\"Ischnocera\" a \"Amblycera\") řadíme do řádu vši a všenky (\"Phthiraptera\").\n\nVe skutečnosti se jedná o jeden jediný druh se dvěma odlišnými ekotypy, které se ale fyziologicky liší. Podle nejnovějších studií se odlišují, spíše než genetickou informací, způsobem její exprese, což vede ke změnám fenotypu. Tyto dva poddruhy jsou schopné navzájem v sebe v průběhu generací přecházet.\nU vší šatních byly objeveny podélné svaly v břišní oblasti, které se u vší dětských nevyskytují. Ty jsou naopak vybaveny více chytinizovanou tělní schránkou, jsou menší a tmavší se zřetelnějšími „zářezy“ na břiše. Při srovnání tykadel u obou typů zjišťujeme, že vši šatní je mají nápadně prodloužené. Odhaduje se, že k této změně došlo v důsledku přivyknutí na tmavší prostředí.\nDůležitým odlišovacím prvkem je pak větší výdrž při nepříznivých podmínkách pro život vší šatních, které jsou méně citlivé na hladovění, kladou více vajíček, ze kterých se procentuálně vylíhne více potomků (tedy nižší preimágní mortalita). Nicméně nízká teplota je naopak snesitelnější pro vši dětské.\nZnak díky kterému pak každý z druhů dostal své jméno je oblast na hostiteli, kde se ten který druh vyskytuje. U vši dětské je to hlava popř. vlasy, u vši šatní pak oblečení - švy, klopy, spodní prádlo.\n\nVši šatní mají 2 - 5 mm dlouhé tělo, vždy delší než širší a dorzoventrálně (od zad k břichu) zploštělé. Hlava je vždy užší než hruď a zadeček je velmi široký. Celkově jsou větší a zavalitější než vši dětské. Samička měří kolem 5 mm, sameček kolem 4 mm.\nOči úplně chybí, částečně jsou nahrazeny třemi, až pěti-článkovými tykadly, která jsou na posledních článcích hustě inervovaná. Samičky mají první článek vždy o něco kratší.\nÚstní otvor sestává z věnce malých háčků sloužících k přichycení při sání a je lokalizován na vychlípitelném haustelu. Ústní orgány jsou tvořeny čtyřmi bodci obalenými rourkovitou pochvou.\nJednotlivé články těla jsou ochlupené a pevně srostlé a po jejich stranách se nachází několik stigmat. Na břiše pak můžeme najít tzv. sternální destičku. Zadeček je složen z devíti viditelných článků. Poslední článek je u samců zaoblený, u samiček pro usnadnění páření dvoulaločný.\nPářící orgán nazýváme edeagus – u samiček pak ústí ve dva vaječníky složený z pěti rourkovitých ovariol, u samce pak v párové semeníky.\nNohy jsou tvořené holení a jediným chodidlovým článkem s pohyblivým drápkem. Při pohybu veš sevře chlup či vlas hostitele mezi výběžek holeně a drápek.\n\nVajíčka nazýváme hnidy a jsou 0,8 - 1 mm dlouhé a 0,3 mm široké a na horním pólu opatřené víčkem (\"operculum\"). Tyto hnidy jsou přilepeny k vláknům tkaniny pomocí speciální bílkovinné hmoty, přičemž dospělec má snahu je nalepit do co nejteplejších a nejvlhčích míst.\nPo vylíhnutí nymfy se prázdné obaly jeví bíle a zůstávají přilepené na tkanině.\nVši se přenáší pouhým kontaktem hostitelů, nemusí dojít ani k dotyku a parazit se dostane z jednoho hostitele na druhého. K přenosu může také dojít při půjčování hygienických pomůcek jako je kartáč, hřeben, ručník, či při sdílení místa na spaní, kdy hostitel přichází do přímého kontaktu s podložkou, kde se mohou vyskytovat živí dospělí jedinci.\nTento parazit je vysoce specifický – nenajdeme jej tudíž na žádném jiném hostiteli než na člověku, kde se specializuje na určité oblasti výskytu.\n\nŽivotní cyklus vši šatní se označuje jako jednohostitelský a trvá kolem 40 dní.\nDospělci se rozmnožují krátce po dosáhnutí dospělosti a následně i v celém zbytku života. K páření dochází na hostiteli a je iniciováno samečkem, který se vtiskne pod samičku a vystaví \"edeagus\" proti samičce a následně uvolní sperma, které oplodní vajíčka. Samička během vývoje ztratila orgán pro uchování spermatu (\"spermatheca\" neboli \"receptaculum seminis\"), proto musí před každým kladením vajíček dojít k páření. 24 hodin po spáření dochází ke kladení shluku vajíček na jednotlivá vlákna oblečení či do švů, ojediněle také na vlasy a chlupy. Samička vyprodukuje každý den kolem 5 - 14 vajíček (hnid). Za celý život je jich schopná naklást až 300. Ideální teplota pro jejich vývoj je 32- 35 °C, při které se po šesti dnech vylíhnou cca 1 mm veliké nymfy. Vši náleží mezi hmyz s proměnou nedokonalou, proto tyto nymfy velice připomínají dospělce. Teplota je v této části vývoje velice důležitým parametrem – dojde-li k poklesu pod 22 °C, vývoj se zastaví a může stagnovat až 35 dní.\nNymfy (larvy) se po 7 – 10 dnech a dvou dalších svlékáních, při kterých se vyvíjí do dalších dvou larválních stádií, vyvinou v dospělého jedince. Celý tento cyklus tráví vši kvůli dostatku potravy v blízkosti svého hostitele. Z hlediska trávení a výživy jsou pro vši nezbytné symbiotické bakterie a houby, které se nacházejí ve speciálních orgánech – \"mycetomech\" – v blízkosti vaječníků. Tyto bakterie zajišťují výrobu látek esenciálních pro život vší, které veš není schopna získat z bohaté, ale jednostranné stravy krve hostitele.\nPopulace složená pouze ze vší šatních je však velmi ojedinělá – velmi často se kříží se vší dětskou a tyto populace se tedy překrývají.\n\nVeš šatní, stejně jako veš dětská, napadá člověka, ale jako jediná je vektorem pro různá vážná onemocnění jako je skvrnitý tyfus (neboli skvrnivka epidemická), zákopová horečka (Volyňská horečka) a návratná horečka. To především kvůli tomu, že veš šatní má velmi redukovaný fagocytickou aktivitu imunitního systému.\nPři sání, které u každého jedince proběhne až pětkrát denně, veš vylučuje do těla hostitele biologicky aktivní proteiny jako antikoagulanty a anestetika. Tyto látky po třech až čtyřech týdnech po bodnutí mohou vyvolat alergickou reakci, která se projevuje jako svědění infikovaného místa.\n\nToto onemocnění je způsobeno obligátním nitrobuněčným parazitem \"Rickettsia prowazekii\". Je přenosné pouze z člověka na člověka pomocí patogenů přítomných ve výkalech vší šatních. Tyto patogeny, které jsou infekční až tři měsíce, jsou buď vdechnuty, nebo se dostanou do kontaktu s otevřenou ránou a tím pak do krevního oběhu.\n\nOnemocnění způsobené bakterií \"Rochalimaea quintana\" je přenášeno velice podobně jako tyfus.\nHorečka způsobená bakterií \"Borrelia recurrentis\" se na rozdíl od předchozích dvou onemocnění přenáší především vylitím celého obsahu těla při rozdrcení vší mezi prsty či zuby a následným kontaktem s otevřenou ránou či vlhkou sliznicí (např. ústa).\n\nPři silném napadení vší šatní se objevuje tzv. \"morbus errora\", kdy pokožka v oblasti výskytu vší velmi ztmavne.\n\nLatinské pojmenování \"Phthiraptera\" pochází ze třech řeckých slov: \"phtheir\" = veš, \"a\" = ne, \"pteron\" = křídlo, tedy v přesném překladu bezkřídlá veš. Vynechané \"h\" u druhového jména \"Pthirus pubis\" je dílem náhody, kdy pan Linnaeus vytvořil tuto novou skupinu z původní skupiny \"pediculus\" a toto písmeno on, nebo jeho zapisovatel, opomněl. Později byl název opraven, nicméně podle mezinárodních pravidel je vyžadován název původní - proto tedy \"Pthirus pubis\".\nVši obecně velice formovaly dějiny lidstva, jelikož hrají velikou roli jakožto vektory pro tyfus, zákopovou a návratnou horečku. Tyto nemoci, stejně jako vši, pak doprovázely celé populace za zhoršených hygienických podmínek a to například při světových válkách.\nV dnešní době jsou tyto nemoci omezeny, díky zlepšení a udržování hygienických podmínek, především na rozvojové země.\nVši šatní se podle všech informací poprvé objevily zhruba před 50 000 lety a opakovaně vznikají ze vši dětské, a to především díky evoluci člověka, který se tou dobou začal více oblékat. Došlo tedy k přesunu vší z hlavy na oblečení. Výskyt vší parazitujících na člověku byl zaznamenán téměř po celém světě, z čehož se dá usuzovat, že člověk a veš se spolu vyvíjeli po staletí. Nejstarší hnida byla nalezena v severovýchodní Brazílii v archeologických vykopávkách a byla datována na 8000 l. př. n. l.\n\n"}
{"id": "364668", "url": "https://cs.wikipedia.org/wiki?curid=364668", "title": "Jozef Kabaň", "text": "Jozef Kabaň\n\nJozef Kabaň (* 4. ledna 1973, Námestovo) je slovenský automobilový designér. Byl vedoucím designérem modelů Volkswagen Lupo, SEAT Arosa, Bugatti Veyron. Jako šéfdesignér značky Škoda Auto se podílel na modelech Škoda Octavia, Škoda Fabia třetí generace, Škoda Superb a Škoda Kodiaq, posléze působil v koncernu BMW a v její značce Rolls-Royce.\n\nPo čtyřletém studiu designu na střední umělecké škole v Kremnici (prof. Cyril Koreň) pokračoval v roce 1991 ve studiu produktového a průmyslového designu na Vysoké škole výtvarných umění v Bratislavě. Už v prvním ročníku studia na VŠVU se zúčastnil designérské soutěže pro automobilku Škoda, vyhlášenou jejím mateřským koncernem Volkswagen. Umístil se na druhém místě a díky ní mohl už jako dvacetiletý nastoupit do Volkswagenu, nejprve jako stipendista, později jako designér automobilových exteriérů. Vysokoškolské vzdělání tehdy nedokončil.\n\nPo třech a půl letech práce ve Volkswagenu požádal o možnost studovat na londýnské škole Royal College of Art, která je považována za jednu z nejlepších vzdělávacích institucí v oblasti designu. Navzdory tomu, že neměl ukončeno bakalářské studium, mohl studovat na magisterském studiu - škola mu udělila výjimku, protože v té době měl už dostatek dosažených výsledků ze svého působení ve Volkswagenu (celkem dvě auta ve výrobě). Školu ukončil v roce 1997 s titulem Master of Arts v oboru designu vozidel. V té době byl jediným slovenským absolventem této školy.\n\nV roce 1999 začal pracovat na modelu Bugatti Veyron; navrhl design celého exteriéru s výjimkou kol, které navrhl zbytek týmu. V roce 2003 přešel z Volkswagenu ke koncernové značce Audi, kde se po třech letech stal vedoucím tamějšího \"Centra pro design exteriéru\". Od února 2008 zastával funkci vedoucího oddělení designu značky Škoda Auto. Kromě modelů Kodiaq, Superb nebo čtyřoké Octavie je autorem designu miniaut Volkswagen Lupo a Seat Arosa.\n\nNa počátku roku 2017 pozici v koncernu Volkswagen opustil a přešel do automobilky BMW, kde nahradil Karima Habiba. Na jaře 2019 se stal vedoucím designérem tradiční britské značky Rolls-Royce (součást koncernu BMW) v anglickém Goodwoodu a nahradil Gilese Taylora. V říjnu 2019 však oznámil svůj konec u značky Rolls-Royce; na pozici jejího šéfdesignéra tak působil pouhých pár měsíců.\n\n\n"}
{"id": "364670", "url": "https://cs.wikipedia.org/wiki?curid=364670", "title": "Břetislav Bartoš", "text": "Břetislav Bartoš\n\nBřetislav Bartoš (7. května 1893 Frenštát pod Radhoštěm – 28. června 1926 Dolní Mokropsy) byl český malíř.\n\nBěhem svých studií na pražské Akademii v letech 1909 až 1914 byl jedním z posledních žáků profesora Hanuše Schwaigera. V roce 1914 byl spoluzakladatelem uměleckého spolku Koliba (moravský protějšek pražské Umělecké besedy se kterou také vystavoval).\n\nBojoval v 1. světové válce jako legionář v Itálii a ve volných chvílích maloval obrazy zachytávající momenty z fronty. Ilustroval také Slezské písně Petra Bezruče. Zemřel velmi mladý na TBC.\n\nV roce 2007 se uskutečnila první vernisáž zrekonstruovaného muzea ve Frenštátě. Výstavu zahájila dcera Břetislava Bartoše.\n\nV jeho dílech převažuje barva nad kresbou. Upřednostňoval její hutnost a plošný výraz. V barevnosti používal spíše střízlivé tóny hraničící až se zemitostí. V kompozici příliš neexperimentoval a ve svých dílech nechal dominovat vertikály tvořící střed obrazu tak, jak je typické u renesančních maleb Itálie.\n\nDíla Břetislava Bartoše často mají symbolický podtext. Snažil se ve svých dílech vyjádřit sociální situaci a občas se objevuje i revoluční tematika. Zatímco ve svém raném období maluje spíše zbojníky, v pozdější fázi jsou hlavní představitelé jeho obrazů lidé z šachet a hutí. Velice typický je motiv rodiny vsazený do průmyslového prostředí.\n\n"}
{"id": "364671", "url": "https://cs.wikipedia.org/wiki?curid=364671", "title": "Command &amp; Conquer: Generals", "text": "Command &amp; Conquer: Generals\n\nCommand & Conquer: Generals je real-time 3D akční strategie, která vyšla v roce 2003. Hned v úvodu hry se setkáváme se třemi stranami za které můžeme hrát. Respektive jsou to USA, Čína a fiktivní teroristická skupina GLA. Hra obsahuje singleplayer i multiplayer. C&C Generals je spíše zaměřena na multi hraní online, ale ani hráči bez internetu nebo síťové karty si nemusí zoufat, protože její singleplayer je velice dobře propracovaný a obsahuje za každou stranu 7 misí.\n\nUSA se specializuje na technologii, letectvo a silné a specializované jednotky. USA využívají moderní technologie jako třeba Iontový kanón, lasery, nadzvukový bombardér Aurora, ale najdou se zde i zbraně nám známé jako třeba Stealth bomber (neviditelný bombardér F-117), stíhací letoun F-22 Raptor nebo obyčejné Humvee a tanky M1 Abrams. Hlavní nevýhoda USA je pomalejší získávání peněz a vysoká cena jednotek.\n\nČína se soustředí hlavně na velké těžkopádné armády, s velkou palebnou silou. Zůstává u svých osvědčených migů, dělostřelectva, velkého množství pěchoty, atomové bomby, napalmu a zbraňových systémů, které jsou nám známé i ze současného světa. Ovšem přichází také se svými novými zbraněmi jako jsou mohutné tanky Overlord.\n\nGLA by se dala přirovnat k teroristům, kteří používají toxické zbraně, sebevražedné útočníky, čtyřhlavňové kanóny, jejich hlavní zbraní je SCUD storm, což je odpaliště balistických střel nesoucích toxické hlavice. Jejich prostředky pro boj vypadají sice zastarale, ale jsou zato účinné. GLA se nejvíce soustředí na partyzánský styl boje, kamufláž a rychlé získávání surovin, protože postrádá technologie, těžkou techniku a hlavně nemá letectvo. Také nedisponuje žádným zdrojem elektrické energie, na rozdíl od USA a Číny.\n\n\n\n\n\n\n\n\n\n"}
{"id": "364672", "url": "https://cs.wikipedia.org/wiki?curid=364672", "title": "Veš muňka", "text": "Veš muňka\n\nVeš muňka (\"Pthirus pubis\", lidově \"filcka\") je bezkřídlý druh hmyzu. Žije v ochlupení genitálií a řitní oblasti, podpaží, vousech, ale i někdy v obočí. Přenáší se zejména pohlavním stykem, sdílením prádla atd. Má oválné, krátké široké tělo a malou hlavu. Samičky žijí asi 3 až 4 týdny, přitom snesou okolo 30 vajíček, ze kterých se za týden vylíhnou larvy. Za další dva týdny se z larev stanou dospělci.\nPřenáší nemoc zvanou \"pediculosis pubis\". Mezi její symptomy patří krev ve spodním prádle, hnis, strupy, ekzémy. V posledních letech dochází v euroamerické oblasti k snižování výskytu tohoto druhu vši, což je spojováno s rostoucí oblibou vyholování stydké oblasti a podpaží.\n"}
{"id": "364673", "url": "https://cs.wikipedia.org/wiki?curid=364673", "title": "Snovatky", "text": "Snovatky\n\nSnovatky (Embioptera) je malý řád křídlatého hmyzu. Na celém světě je známo asi 200 druhů. Žijí v tropech, subtropech a na pobřeží Středozemního a Černého moře. V Česku se nevyskytují.\n\nDosahují velikosti od 4 do 20 mm. Mají hnědé štíhlé protáhlé tělo. Na velké oválné hlavě mají malé složené oči a poměrně krátká tykadla. Ústní ústrojí je kousací. Hruď je složená ze tři vzájemně pohyblivých článků. Nohy jsou přizpůsobené k běhaní. Přední nohy mají na sobě snovací žlázy. Samci jsou okřídlení, samice jsou bezkřídlé. Přední a zadní křídla jsou si podobná. Zadeček má deset článků.\n\nŽiví se rostlinami nebo květy. Zdržují se v opadance, pod kameny nebo kůrou, kde si budují chodbičky vystlané hedvábnými vlákny. Vlákno vzniká ve žlázách na konci předních nohou. Prolézají svými chodbičkami a kolem nich a při vyrušení hbitě zmizí.\n\n"}
{"id": "364681", "url": "https://cs.wikipedia.org/wiki?curid=364681", "title": "Seitenstetten", "text": "Seitenstetten\n\nSeitenstetten je městys v rakouské spolkové zemi Dolní Rakousy, v okrese Amstetten.\n\nK 1. lednu 2014 zde žilo 3 303 obyvatel.\n\nV obci se nachází klášter Seitenstetten.\n\n"}
{"id": "364686", "url": "https://cs.wikipedia.org/wiki?curid=364686", "title": "Doubrava (Aš)", "text": "Doubrava (Aš)\n\nDoubrava (německy a do roku 1947 \"Grün\") je vesnice v okrese Cheb, spadající pod město Aš. Nachází se na hranicích s německým Svobodným státem Sasko. V roce 2011 zde trvale žilo 119 obyvatel. Doubrava je v osadním výboru se sousední obcí Kopaniny.\n\nDoubrava leží přibližně 6 kilometrů severovýchodně od Aše v nadmořské výšce 507 metrů. V blízkosti se nachází přírodní park Halštrov. Doubrava se nalézá na státní hranici s Německem, přesněji se saským zemským okresem Vogtland. Hned za státní hranicí se nachází lázeňské město Bad Elster. Hraniční přechod mezi Doubravou a Bad Elsterem, otevřený v roce 1996, byl do roku 2008 pouze turistický. Se vstupem České republiky do Schengenského prostoru byl hraniční přechod otevřen i pro osobní automobilovou dopravu. Stalo se tak i přes to, že města Aš i Bad Elster proti otevření přechodu pro automobilovou dopravu protestovala kvůli možnému znečištění přírodního parku. Počátkem roku 2009 nechala radnice Bad Elsteru udělat průzkum. Zjistilo se, že přes přechod projede měsíčně na 10 tisíc vozidel. V současné době se hledají možnosti, jak dopravu z Doubravy odklonit.\n\nDoubrava je poprvé zmiňována již v roce 1392 jako majetek Konráda z Neubergu. Na přelomu 14. a 15. století získávají Doubravu Zedtwitzové, kteří jí vlastní po dalších 500 let, až do roku 1945. Kolem roku 1600 byl v Doubravě postaven zámek, který byl v 18. století přebudován do novogotického stylu. Nad vchodem je zasazen znak Zedwitzů, pocházející z trosek zámku v Kopaninách. V roce 1990 byla budova zámku opravena a dnes slouží jako restaurace. V 17. století zde existovaly papírny, jež vyvážely papír do celé Evropy, ale po 2. světové válce zanikly.\n\nV 19. století bylo místo oblíbeným cílem turistů, proto se zde také nacházelo pět restaurací. Po 2. světové válce a odsunu německého obyvatelstva počet obyvatel citelně klesl. Nejvyššího počtu obyvatel dosáhla Doubrava v roce 1930, kdy zde žilo ve 128 domech přes osm set obyvatel.\n\nDo Doubravy vede z Aše turistická cesta, o které se říká, že je jednou z nejkrásnějších na Ašsku. Jedná se o stezku značenou žlutou značkou, která začíná na rozcestí pod rozhlednou na Háji, a vede podél řeky Bílý Halštrov.\n\nV roce 2008 nechala ašská radnice prozkoumat doubravské prameny. Ukázalo se, že se jedná o podobné prameny, jako v sousedním Bad Elsteru, což by mohlo vézt k obnově turistiky v tomto regionu.\n\n24. dubna 2009 byl doubravský pramen vysvěcen pravoslavným arcibiskupem, metropolitou Kryštofem, a přejmenován na \"Pramen století\". Město Aš tímto činem začíná s pomalou přípravou na revitalizaci Doubravy, která by podle slov MÚ Aš mohla do 10 let konkurovat blízkému lázeňskému trojúhelníku (Františkovy Lázně-Mariánské Lázně-Karlovy Vary), ale také sousednímu Bad Elsteru a Bad Brambachu.\n\nOd roku 2009 se v Doubravě nachází pobočka společnosti Ašské lesy. V říjnu 2009 byly v Doubravě nalezeny zbytky památníku obětem 1. světové války.\n\nPodle sčítání 1930 zde žilo v 128 domech 808 obyvatel. 7 obyvatel se hlásilo k československé národnosti a 732 k německé. Žilo zde 168 římských katolíků a 637 evangelíků.\n\n\n\n"}
{"id": "364692", "url": "https://cs.wikipedia.org/wiki?curid=364692", "title": "Prochlorofyty", "text": "Prochlorofyty\n\nProchlorofyty (\"Prochlorophyta\") je souhrnné označení pro několik rodů fotoautotrofních prokaryotických organismů, které se však dnes nepoužívá, protože se ukázalo, že tyto rody patří do kmene sinice (Cyanobacteria).\n\nMezi bývalé prochlorofyty (jakožto samostatné oddělení v rámci prokaryot) se dříve řadily především rody \"Prochlorococcus\", \"Prochloron\" a \"Prochlorothrix\".\n\nJejich společným znakem byla přítomnost nejen chlorofylu A, ale i chlorofylu B, tedy podobně jako u rostlin a některých dalších skupin eukaryot. Chlorofyl B prochlorofytů však není identický s chlorofylem rostlinným. Molekulárně biologické výzkumy navíc nepodpořily přirozenost (monofylii) prochlorofyt jako skupiny a Ralph A. Lewin, který byl v sedmdesátých letech tvůrcem oddělení Prochlorophyta, v roce 2002 napsal, že existence takové skupiny postrádá smysl.\n"}
{"id": "364698", "url": "https://cs.wikipedia.org/wiki?curid=364698", "title": "Rajmund Volfgang Manner", "text": "Rajmund Volfgang Manner\n\nRajmund Volfgang Manner (14. ledna 1723, Hohenegg – 26. září 1788, Vídeň) byl říšský šlechtic a zakladatel šlechtické rodové větve Mannerů na Moravě. \n\nRajmund se narodil jako druhý syn Volfganga Matouše Mannera (1688–1770). Vystudoval vídeňskou univerzitu a stal se v útlém věku říšským úředníkem. V roce 1756 se oženil s dcerou bohatého vídeňského obchodníka Barborou ze Sturmu. Téhož roku pak obdržel císařský diplom a stal se říšským šlechticem. Po smrti první manželky roku 1761 se opět oženil. Vzal si vdovu po Josefu z Dornfeldu, Annu z Eberlu. V roce 1766 se stal říšským registrátorem latinské expedice. V roce 1782 udělil císař Josef II. Rajmundovi a jeho potomkům říšské rytířství. V roce 1783 zakoupil někdejší jezuitský velkostatek v Bohdalicích a stal se tak zakladatelem moravské větve rodu Mannerů. V roce 1785 založil osadu Manerov. Rajmund zemřel po krátké nemoci 26. září 1788 ve svém vídeňském domě. Pohřben byl do rodinné hrobky v Bohdalicích.\n\n"}
{"id": "364700", "url": "https://cs.wikipedia.org/wiki?curid=364700", "title": "Petr Zimmermann", "text": "Petr Zimmermann\n\nPetr Zimmermann (* 27. října 1964 Sušice) je český politik a lékař, v letech 2000 až 2008 hejtman Plzeňského kraje.\n\nVystudoval lékařskou fakultu Univerzity Karlovy. Pracoval v nemocnicích ve Stodu a v Plzni. Má atestaci v oboru interního lékařství a kardiologii.\n\nDo ODS vstoupil v roce 1991. V letech 1994–2002 byl členem zastupitelstva města Plzeň. V letech 1995–2007 byl předseda místní organizace ODS Plzeň-Slovany. V roce 1997 byl členem zdravotní komise výkonné rady ODS. V letech 1998–2000 byl členem Rady města Plzně. V roce 2000 se stal hejtmanem Plzeňského kraje, svůj post obhájil i v krajských volbách 2004. Roku 2008 se rozhodl svoji funkci neobhajovat a vrátil se ke svému civilnímu povolání. K říjnu 2012 je uváděn jako poradce premiéra Petra Nečase pro zdravotnictví.\n\n"}
{"id": "364711", "url": "https://cs.wikipedia.org/wiki?curid=364711", "title": "Kyčelní kost", "text": "Kyčelní kost\n\nKyčelní kost (: \"os ilium\") je párová kost v lidském těle, která je největší částí pánevní kosti. Rozlišuje se kyčelní kost \"levá\" a \"pravá\" v závislosti na poloze v pánvi.\n\nNa kyčelní kosti se dá rozlišit několik základních ploch. Tělo kosti je tvořeno centrální částí, která je přivrácená k jamce kyčelního kloubu. V horní části kosti se tělo rozšiřuje v plochou lopatu kyčelní kosti (\"ala ossis ilium\").\n"}
{"id": "364720", "url": "https://cs.wikipedia.org/wiki?curid=364720", "title": "Erišum I.", "text": "Erišum I.\n\nErišum I. byl králem Asýrie na přelomu 20. století př. n. l. a 19. století př. n. l.Byl synem předchozího krále Ilu-šumma. Je známý díky vybudování chrámu boha Enlila. Budova byla několikrát zbořena, nakonec ji restauroval král Šamši-Adad I.\n\nDále také nechal provádět opravy na chrámech ostatních bohů v hlavním městě Aššúru a úspěšně pokračoval v obchodní politice svého otce Ilu-šumma. Jeho následníkem se stal jeho bratr Ikúnum.\n"}
{"id": "364721", "url": "https://cs.wikipedia.org/wiki?curid=364721", "title": "Tříjezerní slať", "text": "Tříjezerní slať\n\nTříjezerní slať o rozloze 19 ha se nachází asi 2,5 km severozápadně od obce Modrava, na pomezí katastrálních území Javoří Pila a Vchynice-Tetov I. Jde o ukázku typického šumavského vrchovištního rašeliniště, na kterém se vyskytuje mnoho vzácných rostlin. 250 m dlouhá okružní naučná stezka vede kolem tří rašelinných jezírek, podle kterých dostala slať jméno. Tříjezerní slať je nejmenší z celkem tří zpřístupněných rašelinišť na české straně Šumavy, Jezerní slať i Chalupská slať mají rozlohu přes 100 ha.\n\nMezi rostliny zastupující zdejší rašeliništní flóru patří borovice bažinná, šicha oboupohlavná, bříza trpasličí a masožravá rosnatka okrouhlolistá. Kolem jezírek poletuje velké množství pestře zbarvených vážek.\n\n"}
{"id": "364723", "url": "https://cs.wikipedia.org/wiki?curid=364723", "title": "Paul Arzens", "text": "Paul Arzens\n\nPaul Arzens (1903 – 1990) byl francouzský designér a malíř. Byl jednou z vedoucích postav průmyslového designu 20. století. Proslavil se zejména návrhy lokomotiv, vagonů a automobilů. Více než deset let byl vedoucím designérem francouzských státních drah – SNCF.\n\nJeho konstrukční kancelář se sídlem v pařížské \"Rue de Vaugirard\" získala v roce 1957 zakázku na design velkých sérií lokomotiv BB 9200, BB 16000 a BB 25200. Arzens navrhl také panoramatický vyhlídkový vůz SNCF X 4200.\n\nDesign lokomotivy CC 40100 s šikmo dozadu skloněným čelním sklem, která při pohledu z boku prozrazuje inspiraci sprinterem zakleknutým ve startovním bloku, se stal předobrazem celé generace elektrických lokomotiv: CC 6500, CC 21000, BB 15000, BB 7200 a BB 22200.\nPrvní lokomotivy tohoto designu vyrobila Alstom pro finské státní železnice, design se později rozšířil na francouzské, belgické a nizozemské série. Mimo práce pro SNCF pracoval Paul Arzens i pro pařížské RATP, pro které navrhl design a dekorace některých stanice metra.\n\nVelkou senzaci vzbudil v předválečném období – době nástupu aerodynamických automobilů – futuristický kabriolet z roku 1938 nazvaný \"La Baleine\" (\"velryba\"). Dvoumístný vůz byl téměř sedm metrů dlouhý, postavený na bázi limuzíny Buick Standard z roku 1928 s šestiválcovým motorem o objemu 3487 cm³ a výkonem 66 koní. La Baleine dosahovala rychlosti téměř 160 km/h, zatímco původní Buick s běžnou karoserií jen necelých 110 km/h.\n\nv roce 1942 následoval koncept, tříkolka \"L'Œuf électrique\" (\"elektrické vejce\"), konstruovaná z hliníku a v té době nového materiálu – plexiskla. Původně byl její pohon elektrický, zadní kolo bylo poháněno z baterií o napětí 12 voltů. Po válce byl tento pohon nahrazen zážehovým jednoválcem o objemu 125 cm³. Automobil byl schopen v městském provozu jezdit rychlostí až 80 km/h.\n\nPaul Arzens s oběma vozy jezdil až do své smrti. Dnes jsou oba prototypy vystaveny v kolekci muzea Cité de l’Automobile – Musée National – Collection Schlumpf v Mulhouse.\n\nMimo designu se Paul Arzens věnoval klasickému malířství a sochařině. Ve své době byl považován za jednoho ze sta nejlepších klasických malířů na světě.\n\n\n"}
{"id": "364724", "url": "https://cs.wikipedia.org/wiki?curid=364724", "title": "Zwieselter Filz", "text": "Zwieselter Filz\n\nZwieselter Filz je malé rašeliniště nacházející se v Národním parku Bavorský les mezi ladami Lindbergschachten a Kohlschachten. Je jedním z mála rašelinišť vyskytujících se na této straně Šumavy, je však celé zpřístupněno, jelikož jím prochází dálková turistická stezka, obdobně jako skrz blízké Latschenfilz. Z povalového chodníku můžeme zahlédnout pět z mnoha rašelinných jezírek.\n\nObdobně jako na všech šumavských rašeliništích se i zde setkáme s klečovým porostem borovice blatky, která tvoří nejsvrchnější patro porostu, suchopýrem pochvatým a v okolí jezírek i s masožravou rosnatkou okrouhlolistou.\n"}
{"id": "364725", "url": "https://cs.wikipedia.org/wiki?curid=364725", "title": "Jurij Sedych", "text": "Jurij Sedych\n\nJurij Georgijevič Sedych ( ; rusky Юрий Геopгиевич Седых, * 11. června 1955 Novočerkassk, Rostovská oblast, SSSR, dnešní Ruská federace) je bývalý sovětský atlet ukrajinské národnosti, specializující se na hod kladivem.\n\nDětství prožil v ukrajinském městě Nikopol, kde se také poprvé seznámil s atletickým kladivem a kde se začal této disciplíně – pod trenérem Vladimirem Volovinem – věnovat. Prvotřídního tréninku se mu pak dostalo na Institutu tělesné kultury k Kyjevě, kde jako pedagog působil olympijský vítěz v hodu kladivem z her v Mnichově v roce 1972, Anatolij Bondarčuk. S Bondarčukem se Sedych seznámil hned na podzim 1972, po návratu Bondarčuka z vítězné olympiády – Sedycha k němu přivedl Viktor Sirenko, vedoucí katedry atletiky na kyjevském institutu. Sirenko Bondarčuka poprosil, aby se sedmnáctiletému kladiváři věnoval, což Bondarčuk učinil, přestože v roce 1972, ve svých 32 letech, se k trenérské práci zatím ještě nechystal. Za další čtyři roky, v roce 1976 se oba dva – student i jeho o 15 let starší pedagog (kterému Sedych v té době nadále vykal) setkali na společných stupních vítězů na olympijských hrách v Montrealu, kde Sedych získal zlatou medaili a Bondarčuk medaili bronzovou. Bondarčukova škola se zaměřila na řadu drobných detailů v Sedychově technice, ale i na některé podstatné změny. Na mistrovství Evropy v Praze v roce 1978 si například experti všimli, že Sedych se do kladiva nezavěšuje, nevysouvá pánev, ale roztáčí se v předklonu, což prodlužovalo poloměr otáček kladiva minimálně o 20 centimetrů, takže při stejné rychlosti otáček dosahovalo kladivo větší rychlosti a snižovala se přitom jeho odstředivá síla, což zlepšovalo zvládnutí tahu kladiva.\n\nSvých prvních atletických úspěchů dosáhl už v juniorské kategorii – v roce 1973 se stal v Duisburgu juniorským mistrem Evropy. V roce 1973 hodil 6 kilogramovým kladivem 75,88 m, což byl nejlepší světový výkon v jeho věkové kategorii, a letech 1973 a 1974 vytvořil se seniorským kladivem také dva juniorské světové rekordy.\n\nJe považován za největší osobnost světového hodu kladivem všech dob – ve světových tabulkách jednotlivých sezón dokázal figurovat mezi 50 nejlepšími kladiváři světa plných 23 let (1973-1995), překonal 8 sovětských a 6 světových rekordů, 3 světové halové rekordy v hodu břemenem, získal tituly olympijského vítěze, mistra světa, mistra Evropy i juniorského mistra Evropy, zvítězil na atletickém evropském i světovém poháru. Zvítězil na Hrách dobré vůle v roce 1986. Stal se vítězem atletické Gran Prix v hodu kladivem v roce 1986 a potom znovu v roce 1990.\n\nHranici 80 metrů překonal v 77 závodech, nestal se však historicky prvním kladivářem světa, který tuto vzdálenost dokázal zdolat – tento primát získal v roce 1978 jiný sovětský kladivář, Boris Zajčuk.\n\nVe své disciplíně je stále světovým rekordmanem výkonem 86,74 metru z roku 1986. K tomuto výkonu se v roce 2005 na pouhý 1 centimetr přiblížil běloruský kladivář Ivan Tichon. Přes 86 metrů se v historii dostal již pouze další bývalý kladivář, Sergej Litvinov (86,04 metru z roku 1986). Sedych je ve stejné disciplíně vítězem letních olympijských her z let 1976 a 1980.\n\nJurij Sedych je podruhé ženatý. Obě dvě jeho manželky jsou olympijskými vítězkami v atletice. Jeho první ženou byla jeho krajanka, rodačka rovněž z Rostovské oblasti, Ljudmila Kondraťjevová, olympijská vítězka v běhu na 100 metrů z olympijských her 1980 v Moskvě. Jeho současnou manželkou je bývalá sovětská koulařka, vítězka z olympijských her 1988 v Soulu a světová rekordmanka Natalja Lisovská. Dnes žije i s rodinou v Paříži a věnuje se trenérské práci.\n\nJurij Sedych je otcem dvou dcer, které se obě na vrcholové úrovni věnují hodu kladivem. Starší dcerou je Oksana Kondraťjevová (\"Oksana Kondratyeva\", * 22.11.1985, 180cm, 80 kg), která závodí pod rodným příjmením své matky a je občankou Ruské federace. V roce 2013 vytvořila osobní rekord 77,13 m, kterým ve světových tabulkách této sezóny figurovala na třetím místě (druhá v ruských tabulkách 2013). Na mistrovství světa v Moskvě v roce 2013 obsadila v hodu kladivem 7. místo, jako studentka Moskevské státní univerzity (obor tělesná výchova) získala na letní světové univerziádě 2013 v Kazani stříbrnou medaili.\n\nMladší dcera, jejíž matkou je Natalja Lisovská, se jmenuje Alexia Sedykhová (\"Alexia Sedykh\", * 13.9.1993, 173 cm, 70 kg) a je občankou Francie. Přestože zatím nedosahuje výkonnosti své starší nevlastní sestry, dosáhla už několika úspěchů. Je to především zlatá medaile na Olympijských hrách mládeže, pořádaných v roce 2010 v Singapuru (59,08 m), bronzová medaile na juniorském mistrovství Evropy 2011 v Tallinnu (65,02 m) nebo bronzová medaile na mistrovství Evropy atletů do 23 let v roce 2013 v Tampere (66,67 m).\n\nPříjmení Sedych se v češtině skloňuje obvyklým způsobem, v ruštině či ukrajinštině však žádné koncovky nepřibírá (podobně jako česká příjmení typu Janků, Petrů apod.) I v případě jména Sedych jde o druhý pád množného čísla, v tomto případě přídavného jména \"sedyj. K\"oncovka -ych je tedy totožná s českou koncovkou -ých (šedých, černých, bílých apod.) – Věta \"Znám Jurije Sedycha \"se tedy v ruštině řekne \"Ja znaju Jurija Sedych\". Věta \"Mluvil jsem s Jurijem Sedychem \"zní \"Ja govoril s Jurijem Sedych.\"\n\n\n69,04 m Jalta, 7.10.1973\n\n70,86 m Alušta, 1.4.1974\n\n23,00 m Montreal, 10.3.1979\n\n23,35 m Montreal, 10.3.1979\n\n23,46 m Montreal, 10.3.1976\n\n86,74 (1) Stuttgart 30.8.1986 (mistrovství Evropy)\n\n86,66 (1) Tallinn 22.6.1984 (mezistátní atletické utkání SSSR-NDR)\n\n86,34 (1) Cork 3.7.1984 (mítink Cork City Sports International)\n\n85,68 (1) Budapešť 11.8.1986 (mezinárodní mítink BGP)\n\n85,60 (1) Londýn 13.7.1984 (mezinárodní mítink PTG)\n\n85,60 (1) Moskva 17.8.1984 (mezinárodní závody Družba)\n\n85,14 (1) Moskva 4.9.1988 (Memoriál Vladimira Kuce)\n\n85,02 (1) Budapešť20.8.1984 (mezinárodní mítink BGP)\n\n84,92 (1) Drážďany 3.7.1986 (mezinárodní mítink Olympijský den)\n\n84,72 (1) Moskva 9.7.1986 (Hry dobré vůle)\n\n\"(v závorce pořadí ve světových tabulkách příslušného roku, = stejného výkonu dosáhli dva atleti či více atletů)\"\n\n1971 --- 57,02 m … 8. místo v tabulkách SSSR pro ročník 1953 a mladší\n\n1972 --- 62,96 m … 3. místo v tabulkách SSSR pro ročník 1954 a mladší\n\n1973 --- 69,04 m (50) … 21. místo v seniorských tabulkách SSSR, 1. místo v tabulkách SSSR pro ročník 1954 a mladší\n\n1974 --- 70,86 m (31=) … 13. místo v seniorských tabulkách SSSR, 1. místo v tabulkách SSSR pro ročníky 1954-1955\n\n1975 --- 75,00 m (8)\n\n1976 --- 78,86 m (1)\n\n1977 --- 76,60 m (3)\n\n1978 --- 79,76 m (3)\n\n1979 --- 77,58 m (7=)\n\n1980 --- 81,80 m (1)\n\n1981 --- 80,18 m (2)\n\n1982 --- 81,66 m (3)\n\n1983 --- 80,94 m (5)\n\n1984 --- 86,34 m (1)\n\n1985 --- 82,70 m (2)\n\n1986 --- 86,74 m (1)\n\n1987 --- 80,34 m (12)\n\n1988 --- 85,14 m (1)\n\n1989 --- 81,92 m (4)\n\n1990 --- 82,80 m (4)\n\n1991 --- 82,62 m (3)\n\n1992 --- 82,18 m (4)\n\n1993 --- 76,92 m (28)\n\n1994 --- 80,14 m (11)\n\n1995 --- 79,48 m (12)\n\n1996 --- 69,62 m (115)\n\n81,80 Jurij Sedych (SSSR), 1955, 1, Moskva 31.7.1980\n\n81,66 Sergej LItvinov (SSSR), 1958, 1, Soči 24.5.1980\n\n80,80 Karl-Hans Riehm (SRN), 1951, 1, Rhede 30.7.1980\n\n80,48 Boris Zajčuk (SSSR), 1947, 2, Soči 24.5.1980\n\n80,46 Jüri Tamm (SSSR), 1957, 2, Leselidze 16.5.1980\n\n80,34 Igor Nikulin (SSSR), 1960, 2, Moskva 21.6.1980\n\n78,94 Detlef Gerstenberg (NDR), 1957, 1, Erfurt 18.5.1980\n\n78,59 Aleksandr Kozlov (SSSR), 1952, 5, Soči 24.5.1980\n\n78,52 Aleksej Maljukov (SSSR), 1950, 6, Soči 24.5.1980\n\n77,96 Manfred Hünning (SRN), 1953, 2, Rhede 30.7.1980\n\n81,80 Jurij Sedych (SSSR), 1955, 1, Moskva 31.7.1980\n\n81,66 Sergej LItvinov (SSSR), 1958, 1, Soči 24.5.1980\n\n80,80 Karl-Hans Riehm (SRN), 1951, 1, Rhede 30.7.1980\n\n80,48 Boris Zajčuk (SSSR), 1947, 2, Soči 24.5.1980\n\n80,46 Jüri Tamm (SSSR), 1957, 2, Leselidze 16.5.1980\n\n80,34 Igor Nikulin (SSSR), 1960, 2, Moskva 21.6.1980\n\n79,30 Walter Schmidt (SRN), 1948, 1, Frankfurt nad Mohanem 14.8.1975\n\n79,16 Manfred Hünning (SRN), 1953, 1, Dortmund 22.8.1979\n\n78,94 Detlef Gerstenberg (NDR), 1957, 1, Erfurt 18.5.1980\n\n78,62 Aleksej Spiridonov (SSSR), 1951, 1, Kyjev 22.8.1976\n\n86,74 Jurij Sedych (SSSR), 1955, 1, Stuttgart 30.8.1986\n\n86,04 Sergej Litvinov (SSSR), 1958, 1, Drážďany 3.7.1986\n\n82,34 Igor Nikulin (SSSR), 1960, 3, Drážďany 3.7.1986\n\n82,24 Benjaminas Vilučkis (SSSR), 1961, Klaipėda 24.8.1986\n\n81,70 Günther Rodehau (NDR), 1959, 1, Dráždany 16.8.1986\n\n81,32 Klaus Ploghaus (SRN), 1956, 1, Paderborn 25.8.1986\n\n80,88 Jud Logan (USA), 1959, 1, Walnut 27.4.1986\n\n80,88 Jüri Tamm (SSSR), 1957, 1, Leselidze 18.5.1986\n\n80,70 Vasilij Sidorenko (SSSR), 1961, 1, Tbilisi 10.8.1986\n\n80,68 Igor Astapkovič (SSSR), 1963, 1, Minsk 1.6.1986\n\n86,74 Jurij Sedych (SSSR), 1955, 1, Stuttgart 30.8.1986\n\n86,04 Sergej Litvinov (SSSR), 1958, 1, Drážďany 3.7.1986\n\n84,40 Jüri Tamm (SSSR), 1957, 1, Banská Bystrica 9.9.1984\n\n83,54 Igor Nikulin (SSSR), 1960, 1, Atény 2.9.1982\n\n82,64 Günther Rodehau (NDR), 1959, 1, Dráždany 3.8.1985\n\n82,24 Benjaminas Vilučkis (SSSR), 1961, Klaipėda 24.8.1986\n\n81,56 Christoph Sahner (SRN), 1963, 1, Rehlingen 27.5.1985\n\n81,52 Juha Tiainen (Finsko), 1955, 1, Tampere 11.6.1984\n\n81,44 Jurij Tarasjuk (SSSR), 1957, 1, Minsk 10.8.1984\n\n81,32 Klaus Ploghaus (SRN), 1956, 1, Paderborn 25.8.1986\n\n\n"}
{"id": "364730", "url": "https://cs.wikipedia.org/wiki?curid=364730", "title": "Latschenfilz", "text": "Latschenfilz\n\nLatschenfilz je jedním z největších rašelinišť nacházejících se v Bavorském lese (po Grosser Filz - Klosterfilz u Riedlhütte). Leží v jádrové zóně parku (\"Kerngebiet\") a přístup je povolen pouze po povalovém chodníku. Při jižním okraji rašeliniště se nachází malá odbočka, která turisty zavede k rašelinnému jezírku Latschensee. Mimo tohoto jezírka se ve slati nachází několik dalších postupně zarůstajících. Latschenfilz je zajímavým turistickým cílem, nejbližší obec je však poměrně daleko (11 km). V okolí se nachází ještě několik zajímavých cílů, lada Kohlschachten a Hochschachten, malé rašeliniště Zwieselter Filz a další.\n\nNa rašeliništi se vyskytuje prakticky totožná flóra s Zwieselter Filz, klečový porost, zakrslé formy smrku, suchopýr pochvatý, ale i masožravá rosnatka okrouhlolistá.\n"}
{"id": "364738", "url": "https://cs.wikipedia.org/wiki?curid=364738", "title": "Fujtajbl", "text": "Fujtajbl\n\nFujtajbl (v anglickém originále Nasty) je třetí díl druhé řady britského sitcomu \"Mladí v partě\".\n\nJako ve všech dílech i zde vystupují postavy čtyř studentů a spolubydlících Mikea (Christopher Ryan), Vyviana (Adrian Edmonson), Ricka (Rik Mayall) a Neila (Nigel Planer). Alexei Sayle v tomto díle vystupuje jako Harry Hajzl (Harry The Bastard), prodavač elektrotechniky, který se převleče za upíra.\n\nDíl začíná šachem mezi smrtkou a šachistou. Po úvodní znělce se objevuje noční scéna, kde hlavní hrdinové nesou rakev po hřbitově. Plán pohřbít Harryho Hajzla (který je v rakvi) jim překazí dva hrobníci, kteří budou vyzvídat celý příběh.\n\nNásledně se děj přesune o nějaký čas zpátky do domu, kde hrdinové bydlí. Rick přepouští koupelnu Neilovi, ale ta je plná bláta. Vyvian s Mikem se mezitím snaží spustit video na přehrávači půjčeném od Harryho. Rick si ve svém pokoji začne číst časopis, náhle se však objeví motorová pila. Rick, který netuší, že Vyvian a Neil si vyměnili své pokoje, zatarasí Neilovi cestu (myslí si však, že ji zatarasil Vyvianovi). Pak se přesune do kuchyně, kde opět otevře onen časopis, tam ho ale přeruší Mike. Parta se delší dobu snaží spustit video (Vyvian téměř rozbil přehrávač), nakonec ale vyjde najevo, že nebylo zapojeno. Harry Hajzl se do domu dostane v balíku, ze kterého se vysvobodí, a všechny nepříjemně překvapí, když se převleče za upíra. Nakonec ale vyjde najevo, že to je pouze mizerný obchodník.\n\nJako hudební host v tomto díle vystoupila punková, v tom období spíš gothic rocková skupina The Damned.\n\nVyvian v tomto díle dostal pětkrát otázku „Máme video?“ (Jedenkrát od Ricka, Urny, hrobníka a dvakrát od Neila), přičemž třikrát na ní odpovědel „Jo, my máme video!“, jen když se ho na to zeptal Neil, tak nejdřív řekl „Jestli se mně to ještě někdo zeptá, přerazím mu hlavu přes okno!“ Neil otázku zopakoval, což Vyviana donutilo udělat, co slíbil.\n"}
{"id": "364739", "url": "https://cs.wikipedia.org/wiki?curid=364739", "title": "Válcové šachy", "text": "Válcové šachy\n\nVálcové šachy je a varianta šachu s neobvyklou šachovnicí. Hra se hraje na válcové ploše, takže šachovnice nemá boční strany. Ty jsou spojeny, takže figury mohou volně přecházet přes tuto hranici. Válcovou plochu je možno si jen představovat a hru hrát na normální šachovnici. Podle Billa Walla tuto variantu kromě jiných popsal již roku 947 Abú al-Hasan 'Alí al-Mas'údí.\n\nVálcová šachovnice se používá i v kompozičním šachu.\n\nHra se hraje, jako kdyby nebyly žádné hrany po stranách šachovnice. Místo toho figury volně přecházejí z pravého okraje šachovnice na levý a naopak. Co na jedné straně přejde okraj, objeví se na druhém.\n\nJe možné jít s věží z a3 na h3, i když je mezi nimi na b3 nějaká figura, protože věž může jít z a3 doleva. Střelec na c1 může jít na h4 tak, že přejde na a3 a dále o jedno pole přes okraj a o jedno pole nahoru na h4. Tahy, při kterých se nic na šachovnici nemění, například se hraje Va3-a3 při jinak volné třetí řadě, nejsou obvykle dovoleny, ale někdy se využívají v kompozičním šachu. Je možné brát mimochodem přes okraj hrací plochy. Například pokud je bílý pěšec na a5 a černý na h7 a černý hraje h7-h5, bílý ho může vzít tahem a5xh6.\n\nVe válcových šachách jsou střelci hodnotnější než ve standardním šachu. Podobně král a věž nemohou vynutit mat samotnému králi.\n\nHra se někdy hrává s pozměněnými pravidly pro rošádu. Možné varianty jsou:\nV některých variantách válcových šachů je možno provádět prázdné tahy, při kterých se nemění situace na šachovnici.\nExistuje také varianta válcových šachů, ve které jsou spojeny horní a dolní okraje. Kombinací tohoto spojení s klasickými válcovými šachami vznikají toroidní šachy, které se hrají na toru. Tyto varianty se objevují téměř jen v kompozičním šachu, protože spojení spodní a horní řady znemožňuje začít hru ve standardním výchozím postavení. Na toroidní šachovnici nemůže osamoceného krále matovat ani král s dámou. I na toroidní šachovnici lze ale hrát partii. Je potřeba jen začít ve speciálním výchozím postavení.\n\n"}
{"id": "364740", "url": "https://cs.wikipedia.org/wiki?curid=364740", "title": "Ray Romano", "text": "Ray Romano\n\nRay Romano (* 21. prosinec 1957) je americký herec, scenárista a komik, vítěz Emmy, nejlépe známý díky hlavní roli v sitcomu \"Raymonda má každý rád\" a dabingu mamuta Mannyho v animované komedii \"Doba ledová\" a jejích pokračováních.\n\nJde o Italoameričana, který se narodil v Queensu Lucii, učitelce hry na piáno, a Albertovi, obchodníku s nemovitostmi a inženýrovi, Romanovým. Ve stejném městě také vyrůstal a studoval. Byl na stejné střední škole jako Fran Drescher, se kterou si později zahrál v jejím sitcomu \"Chůva k pohledání\". Před vstupem do showbusinessu chvíli studoval účetnictví na vysoké škole, ale tu opustil.\n\nV roce 1987 se oženil s Annou Scarpulla. Společně mají čtyři děti: jednu dceru (Alexandra, nar. 1990) a tři syny (dvojčata Matthew a Gregory, nar. 1993, a Joseph, nar. 1998). Jeho seriálová dcera byla pojmenována podle jeho vlastní dcery, která se také v sitcomu \"Raymonda má každý rád\" několikrát objevila.\n\nZpočátku své kariéry si vyzkoušel několik malých nevýznamných rolí. Po čase ale získal svůj vlastní sitcom \"Raymonda má každý rád\", na kterém se podílel i jako scenárista. Sitcom je z velké části založen na jeho rodině a rodině dalších scenáristů. Romano ztvárnil hlavní postavu Raye Baronea, která je založena na něm. Ve stejné roli se objevil i v sitcomech \"Dva z Queensu\" a \"Cosby Show\".\n\nV roce 2001 se stal podle televizní stanice E! jedním z dvaceti bavičů roku. V roce 2004 se stal nejlépe placeným televizním hercem za svou roli v seriálu \"Raymonda má každý rád\".\n\nV roce 2005 propůjčil hlas postavě Raye Maginiho, předpokládaného imaginárního přítele Homera Simpsona, v epizodě seriálu \"Simpsonovi\" Kdo se bojí pokrývače. Svůj hlas propůjčil také postavě mamuta Mannyho v sérii animovaných komedií \"Doba ledová\", \"\" a \"Doba ledová 3\". Poslední díl má mít premiéru v roce 2009.\n\n\n"}
{"id": "364743", "url": "https://cs.wikipedia.org/wiki?curid=364743", "title": "Falkenstein (Šumava)", "text": "Falkenstein (Šumava)\n\nFalkenstein případně \"Großer Falkenstein\" (česky Sokolí kámen) je šumavská hora ležící asi 3 km od česko-německé hranice v Národním parku Bavorský les, respektive v jeho později vyhlášené západní části (vyhlášeno 1997).\n\nJde o rulový masiv, z jehož obou vrcholů se naskýtá půlkruhový výhled do údolí Řezné, na vrcholy Roklanu i na Velký Javor. Na Velkém Falkensteinu se nachází chata s možností ubytování (využití při vícedenních túrách) a kaple. Vrcholová skála je ozdobena křížem, jehož skleněné jádro je dokladem zdejší sklářské tradice.\n\n2 km od vrcholu se nachází rokle Höllbachgspreng se zajímavou přírodní vegetací a vodopády. Další kaskády se nachází na severozápadním úbočí – Steinbachfalle. V oblasti Falkensteinu se nachází také mnoho lad (\"schachten\"). V lednu 2007 bylo okolí hory silně postiženo orkánem Kyrill. Podél turistické cesty je několik informačních tabulí, informujících o působení kalamit na les a jeho přirozeném vývoji.\n\nOkolo kaple na Velkém Falkensteinu se nachází několik umrlčích prken, která sloužila k uložení zemřelého v období tuhých zim, kdy nebylo možné tělo pohřbít. Na jaře po pohřbu byla označena řezbami a nacionály zemřelého, měla symbolický a ochranný význam pro pozůstalé.\n\nMalý Falkenstein ( ) je vedlejší vrchol, měří 1190 m a nachází se 750 metrů severozápadně od hlavního vrcholu. Vrcholová skála poskytuje pěkné výhledy.\n"}
{"id": "364747", "url": "https://cs.wikipedia.org/wiki?curid=364747", "title": "Seznam fotožurnalistů", "text": "Seznam fotožurnalistů\n\nToto je abecední seznam významných fotožurnalistů.\n\n\n\n\n\n\n\n\n\n\n\n"}
{"id": "364751", "url": "https://cs.wikipedia.org/wiki?curid=364751", "title": "Modravské slatě", "text": "Modravské slatě\n\nModravské slatě jsou přírodní památka na území obce Modrava v Národním parku Šumava. Jsou největším komplexem rašelinišť na Šumavě, který je však z většiny veřejnosti nepřístupný. Modravské slatě reperezentují unikátně zachovalý celek vrchovištních rašelinišť, která se na prameništích a mělkých pánvích vyvíjela od poslední doby ledové (před 8 až 10 tisíci lety). Jejich celková rozloha činí více než 2000 hektarů. Jedná se o první zónu Národního parku Šumava, která zde chrání především jedinečnou vegetaci a faunu. Žije zde ohrožený tetřev hlušec, rys ostrovid nebo myšivka horská. Modravské slatě byly zařazeny do mezinárodní sítě světově významných rašelinišť a mokřadů v rámci tzv. Ramskarské konvence.\n\nModravské slatě jsou nejvýše položenou část Šumavských plání v pramenné oblasti řeky Vydry mezi Modravou a česko–německou státní hranicí. Jedná se o území rozkládající se v nadmořských výškách kolem 1000 metrů na návětrné straně Šumavy, kde panuje vlhké podnebí s vysokým množstvím srážek. Modravské slatě se vyznačují četnými strukturovanými vrchovišti s mnoha jezírky a členitými nelesními plochami. Na celém tomto území jsou rozsáhlé komplexy rašelinných smrčin a podmáčených smrčin. Tyto komplexy jsou většinou obklopeny vrchovišti, které vše propojují ve větší rašelinné celky. Modravská rašeliniště jsou povětšině svahová. Jsou zásobena převážně prosakující vodou a vodou z pramenišť na horním toku řeky Vydry.\n\nPodle starých revírních map se na území Modravských plání nacházelo celkem 28 slatí.\n\nPožadavky na výsadby lesních porostů za účelem pěstování lesů či zakládání nových lesů vedlo v minulosti k neuvážených odvodňovacím zásahům do rašelinových komplexů. Zásahy do vodního režimu (výstavba sítí odvodňovacích příkopů a kanálů) nežádoucím způsobem ovlivnily i vývoj Modravských slatí. Poznatky o důležitosti zadržování vody v krajině, významu vytváření místního mikroklimatu a podstatného zpomalování odtoku povodňových vod, k nimž se dospělo na začátku 21. století, vyústily ke konkrétním revitalizačním opatřením: původní odvodňovací rýhy byly nově přehrazeny kaskádou dřevěných hrází s cílem opětovně zvýšit hladinu podzemní vody a zadržet vodu v dotčených biotopch na revitalizovaném území. \n\nDo života Modravských slatí negativně zasáhla i tzv. železná opona. Ta se v 50. a 60. letech dvacátého století táhla (v podobě plotů s drátěnými zátarasy, které byly udržovány od roku 1953 pod životu nebezpečným vysokým elektrickýcm napětím 3000 až 6000 voltů) napříč rašeliništními komplexy. Železná opona byla po sametové revoluci sice odstraněna (v roce 1991), ale ještě dnes (rok 2019) lze dohledat na slatích, kromě průseků, i její relikty: dřevěné kůly, keramické izolátory či klubka ostnatých drátů.\n\n\n"}
{"id": "364758", "url": "https://cs.wikipedia.org/wiki?curid=364758", "title": "Roseanne", "text": "Roseanne\n\nRoseanne je americký televizní sitcom v hlavní roli s komičkou Roseanne Barr, která ztvárnila titulní postavu Roseanne. Premiérově byl vysílán v letech 1988–1997 na televizní stanici ABC, kdy vzniklo 222 epizod v devíti řadách. V květnu 2017 oznámila stanice ABC přípravu nové, v pořadí desáté série s devíti epizodami, která byla odvysílána na jaře 2018. Díky velkému zájmu diváků byla jen několik dní po premiéře prvního dílu obnoveného seriálu ohlášena na další sezónu jedenáctá řada. Na konci května 2018 však stanice ABC seriál zrušila, neboť představitelka titulní role, herečka Roseanne Barrová, zveřejnila na svém svém twitterovém účtu útočné výroky rasistického a antisemitského charakteru. Koncem června 2018 objednala ABC spin-off s pracovním názvem \"The Conners\", který má \"Roseanne\" ve vysílání v další sezóně nahradit a ve kterém pokračuje tvůrčí a herecký tým z desáté řady, vyjma Barrové.\n\nSeriál zobrazuje rodinu Connerových, žijící v malém městě v Illinois, která se snaží vyjít s omezeným příjmem. Jednalo se o jeden z prvních amerických sitcomů, ve kterém pracovali oba rodiče mimo domov. Po mnoho let \"Roseanne\" také zobrazovala tabuizovaná témata nebo mluvila o tématech, kterým se ostatní populární pořady vyhýbaly, jako je např. chudoba, alkoholismus, užívání drog, sex, menstruace, těhotenství náctiletých, masturbace, obezita, rasové problémy, domácí násilí a homosexualita. Seriál byl také typický tím, že ukazoval rodinu, kterou vede žena.\n\n"}
{"id": "364759", "url": "https://cs.wikipedia.org/wiki?curid=364759", "title": "Podlesí (region)", "text": "Podlesí (region)\n\nPodlesí je historický region na východě Polska a západě Běloruska. Hraničí mezi řekou Biebrza na severu a na jihu s regionem Polesí, který je přírodním pokračováním. Oblast se v polštině nazývá \"Podlasie\", \"Podlasko\" nebo \"Podlasze\". Падляшша (\"Padljašša\") bělorusky, Підлісся (\"Pidlissja\"), Підлясіє (\"Pidljasije\"), Підляшшя (\"Pidlyashya\") či Підляхія (\"Pidljaxija\") ukrajinsky a \"Palenkė\" v litevštině. Část území spadá do podleského vojvodství. Kromě Poláků a Bělorusů zde žije i tatarská menšina (\"Lipkové\", litevští Tataři).\n\n \n"}
{"id": "364760", "url": "https://cs.wikipedia.org/wiki?curid=364760", "title": "Modrý sloup", "text": "Modrý sloup\n\nModrý sloup ( ) je hraniční přechod mezi Českou republikou a Německem nacházející se na Šumavě, v sedle mezi Luzným a Špičníkem, v nadmořské výšce 1197 m. Nejbližší obcí je Modrava, 3 km je však vzdáleno místo Březník, ve kterém je zřízeno informační středisko Národního parku Šumava. Modrý sloup se nachází nad Luzenským údolím, v němž platí zákaz vstupu pro turisty, neboť je I. zónou NP a chráněnou lokalitou výskytu tetřeva hlušce.\n\nV dřívějších dobách tudy vedla kašperskohorská větev Zlaté stezky. Hraniční přechod fungoval až do konce druhé světové války, po odsunu Němců z českého pohraničí a vzniku železné opony přestal být používán. Po dlouhé době uzavření byl 15. července 2009 přechod zkušebně otevřen po dobu dvou letních sezón.\n\nExistence hraničního přechodu pod horou Luzný souvisela se vznikem kašperskohorské větve Zlaté stezky, kterou v roce 1356 nechal vybudovat Karel IV. Vedla z Kašperských Hor přes Kozí Hřbety, Zhůří, Horskou Kvildu (odtud vedla alternativní trasa přes Freyung), Filipovu Huť, Březník a pod Luzným vstupovala na bavorské území, kde pokračovala přes Waldhäuser, Sankt Oswald, město Grafenau a dále přes Furth, Trautmannsdorf, Tittling, Neukirchen a Hals až do Pasova. V úseku mezi Horskou Kvildou a Sankt Oswaldem vedla zhruba 30 km bažinatým pralesem bez jediného osídleného místa a pod Luzným dosahovala svého nejvyššího bodu. K největšímu rozkvětu luzenské silnice došlo ve druhé polovině 16. století zásluhou bavorských vévodů, kteří v té době v solním obchodě narušili monopol pasovských biskupů.\nNa místě, kde obchodní cesta překračovala zemskou hranici, stála šibenice, spravovaná od 16. do 18. století z Grafenau. Písemné zmínky z let 1629, 1657 a 1670 dokládají její opravy. Popraviště sestávalo ze dvou zděných sloupů, mezi nimiž bylo břevno, jeden sloup byl na české straně, druhý na bavorské. Hrdelní právo se v tomto odlehlém úseku cesty označeném smírčími ukazateli \"„Handhab“\" vykonávalo zvláštním řízením – byl-li na stezce dopaden zloděj či vrah, bylo nutno hříšníka dopravit k popravišti na hranici a na místě odsoudit soudem z obchodníků právě se nacházejících na stezce. Odtud také pochází německé pojmenování \"„Auf dem Hochgericht“\" – v překladu \"„Na Popravišti“\" nebo \"„Na Spravedlnosti“\". Pro soumary putující po stezce byl rovněž určen samoobslužný stánek s chlebem, kam chléb dodával pekař z Grafenau pravidelně každý týden. Za chléb se platilo do pokladničky, která tu stála. Podle Řivnáčova průvodce z roku 1883 se toto místo nacházelo jihovýchodně od Modrého sloupu u pramene Otavy. Po roce 1706, kdy byl zakázán dovoz bavorské soli do Čech, význam přechodu pod Luzným upadal a postupně se z něj stala jen spojnice pro pašeráky a přechod pro pěší mezi Bavorskem a Čechami.\n\nOd 17. století až do druhé světové války po trase Zlaté stezky přes Modrý sloup putovala rovněž procesí věřících z bavorské strany Šumavy při poutích na Svatou horu u Příbrami. Jednu z takových poutí z roku 1872 připomíná kříž zbudovaný pod Luzným.\n\nNázev Modrého sloupu (v němčině \"„blaue Säueln“\", původně v bavorském dialektu \"„blaue Säul´n“\") vznikl až na začátku 19. století. V roce 1806 při vytyčování hranic Bavorského království, zde byl postaven sloup v bílomodré barvě.\n\nPo roce 1989 lidé i vedení obcí na obou stranách česko-německé hranice usilovali o otevření přechodu u Modrého sloupu. Tomu ale bránil zákaz vstupu do I. zóny Národního parku Šumava v Luzenském údolí kvůli ochraně populace tetřeva hlušce. V letech 2009 a 2010 byl hraniční přechod zkušebně uveden do provozu, přístup k němu však nevedl tradiční zpevněnou cestou Luzenským údolím, ale alternativní trasou schválenou ochránci přírody po úbočí Špičníku. Výsledky tříletého česko-bavorského monitorování výskytu tetřeva hlušce v dané oblasti poté ovšem ukázaly, že alternativní trasa byla pro populaci tetřevů méně vhodná než cesta Luzenským údolím. Na podzim 2012 se proto ředitelé Národního parku Šumava a německého parku Bavorský les dohodli na tom, že chtějí společně prosazovat zpřístupnění cesty Luzenským údolím pro pěší. Tato turistická trasa měla být otevřena 15. července 2013, ovšem Krajský soud v Českých Budějovicích na základě žaloby podané Okrašlovacím spolkem Zdíkovska a Českou společností ornitologickou otevření stezky zakázal.\n\n"}
{"id": "364765", "url": "https://cs.wikipedia.org/wiki?curid=364765", "title": "Julsko-klaudijská dynastie", "text": "Julsko-klaudijská dynastie\n\nJuliovsko-claudiovská dynastie byla římská císařská dynastie založená Augustem. Členové této dynastie byli v určitému stupni příbuznosti se starořímským rodem Juliů a Claudiů a zakladatelem této dynastie. Dynastie vládla od roku 27 př. n. l., kdy byla Augustovi úředně svěřena vláda nad Římskou říší, do roku 68 n. l., kdy poslední člen této dynastie Nero spáchal sebevraždu, kterou provedl probodnutím sebe samého mečem.\n\nVládnoucí císaři po sobě následovali v tomto pořadí:\n\n\nNástupnictví bylo volnější, protože ani jeden z císařů nebyl přímým potomkem předchozího. Dostávali se na trůn díky určitému stupni příbuznosti s Augustem. Legitimitu vlády potvrzoval senát.\n\nPrvní člen této dynastie, Augustus, se dostal k vládě díky tomu, že jej Gaius Julius Caesar ve své závěti adoptoval a ustanovil svým dědicem. Po smrti Julia Caesara byl ustanoven druhý triumvirát (43 př. n. l. - 32 př. n. l., spoluvláda Augusta, Marca Antonia a Lepida). Augustus nejprve donutil Lepida v roce 36 př. n. l. stáhnout se do ústraní a pak v roce 31 př. n. l. porazil Antonia v bitvě u Actia. Tím Augustus soustředil do svých rukou prakticky veškerou moc.\n\nJeho nástupce \"Tiberius\" byl synem Augustovy druhé manželky Livie a jeho otcem byl první Liviin manžel Tiberius Claudius Nero. Augustus ho v roce 4 n. l. přijal za svého syna a v roce 13 n. l. mu udělil pravomoce téměř rovnoprávné se svými.\n\nDalší z panovníků \"Caligula\" byl Tiberiovým prasynovcem. Císař Tiberius ho ustanovil v roce 32 spolu se svým vnukem Tiberiem Gemellem svými dědici.\nPo smrti Tiberia byla však závěť senátem prohlášena za neplatnou, a Caligula se stal císařem.\n\n\"Claudius\" byl Tiberiovým synovcem, tedy Caligulovým strýčkem, a také synem dcery Marca Antonia Antonie mladší. Jeho synovec Caligula ho učinil v roce 37 n. l. svým spolukonzulem.\nPo zavraždění Caliguly členy pretoriánské gardy byl jimi Claudius prohlášen za císaře. Římští senátoři tohoto panovníka po počátečním váhání přijali.\n\nPosledním členem této dynastie byl císař \"Nero\". Toho Claudius adoptoval na úkor vlastního syna Britannica. Na trůn ho po Claudiově smrti dosadila jeho matka Agrippina mladší, Claudiova neteř. Neronovou sebevraždou v roce 68 n. l. Juliovsko-claudiovská dynastie končí a v Římské říši se po krátké vládě čtyř císařů (Galba, Otho, Vitellius, Vespasianus) k moci dostala Flaviovská dynastie.\n"}
{"id": "364768", "url": "https://cs.wikipedia.org/wiki?curid=364768", "title": "Tarbagataj", "text": "Tarbagataj\n\nTarbagataj (kazašsky \"Тарбағатай,\" \"Tarbağataj,\" rusky \"хребет Тарбагатай, hrebet Tarbagataj,\" čínsky 塔尔巴哈台山, \"Tarbagatay Shan,\" pinyin \"Tǎěrbāhātái shān,\" český přepis \"Tcha-er-pa-cha-tchaj-šan)\" je horské pásmo ležící ve Východním Kazachstánu a v severozápadní části Ujgurska. Pohoří je bohaté na krasové jevy. V jeho nižších partiích se nacházejí polopouště a stepi, vyšší oblasti jsou skalnaté. Stromy se vyskytují jen vzácně.\n\nTarbagataj na severozápadě navazuje na Kazašskou pahorkatinu. Na severu je zřetelně oddělen od Altaje kotlinou řeky Irtyš a jezera Zajsan. Na čínském (ujgurském) území nese název Tarbagatay Shan také pásmo navazující v šikmém jihozápadně-severovýchodním směru podél čínsko-kazašské hranice. Oba hřbety tak svírají ostrý úhel, v němž je až u hranice uzavřeno čínské město Tcha-čcheng \"(Tacheng, Qoqek).\" Průsmyk Džungarská brána na jihozápadním konci odděluje Tarbagataj od Džungarského Alatau. Průsmyk spojuje kotlinu kazašského jezera Alakol na severozápadě s Džungarskou pánví na čínském území na východě; z kazašské strany sem vede silnice a železnice.\n\nNěkteré prameny řadí Tarbagataj pod Východní Ťan-šan.\n\nV užším smyslu se název Tarbagataj vztahuje na horské pásmo, které se táhne rovnoběžkovým směrem mezi kotlinou jezera Zajsan na severu a Alakol na jihu. U kazašského města Ajaguz navazuje na Kazašskou pahorkatinu, kulminuje horou Tastau (2992 m n. m.) Zhruba v polovině délky, severně od čínského města Tcha-čcheng (Qoqek), se potká s kazašsko-čínskou hranicí, která sem přichází z jihu, a stává se hraničním hřebenem. Asi 50 km jižně od města Zajsan se potkává s masívem Saur.\n\nV ostrém úhlu k tomuto vlastnímu Tarbagataji, ze severovýchodu na jihozápad, se táhne řetěz několika více méně oddělených horských skupin, které přinejmenším z čínské strany nesou také název Tarbagatay Shan. Starší ruské prameny je vyčleňují jako samostatné pohoří Saur.\n\nNejdále na severovýchod leží vlastní skupina Saur (kazašsky \"Sauyr žotasy).\" Nachází se jihovýchodně od kazašského jezera Zajsan a města Ajnabulak. Z jihozápadu na sever jí prochází kazašsko-čínská hranice. Tato skupina kulminuje horou Muztau (čínsky \"Musi Daoshan,\" 3816 m n. m.), která je současně nejvyšším bodem celé tarbagatajské oblasti.\n\nNa jihozápadě na Saur volně navazuje další skupina, která leží východně od čínských měst Tcha-čcheng (Qoqek) a Emin, jihozápadně od města Hoboksar, a nachází se téměř celá na čínském území. Dosahuje nadmořských výšek přes 2400 m.\n\nNejjižnější skupina, rovněž převážně na čínském území, leží jižně od Tcha-čchengu, východně od kazašského jezera Alaköl a severovýchodně od Džungarské brány, která ji dělí od Džungarského Alatau. Dosahuje nadmořských výšek kolem 3200 m \"(Ba'erlu Keshan).\"\n\nVe stavbě masívu převládá žula, místy s výlevy dioritu a jaspisu. Jílovitá břidlice se nachází pouze na některých horách, mezi jinými i na Tas-tau. Velmi rozšířená je mastková břidlice a krystalický vápenec. V podloží hory Maral-čeku převládá porfyr, na východním konci Tarbagataje u průsmyku Borgussutaj jsou hory tvořeny z pískovce a v oblasti Sebety z konglomerátů.\n\nV pustých soutěskách žijí horské ovce \"(Ovis argali),\" koroptve, a vysoko v horách mnoho svišťů (kyrgyzsky se svišť řekne \"тарбага (tarbaga),\" odtud název pohoří). Také zde žijí zajíci, tarbíci, vlci, nevelký jelen (místními obyvateli nazývaný \"елик / jelik).\" V polovině 80. let 20. století zde ještě bylo možné potkat medvěda. V rozsedlinách kamenných svahů žije zvláštní druh myší; mnohaleté nánosy jejich trusu se podílejí na vzniku proslulého mumia.\n"}
{"id": "364769", "url": "https://cs.wikipedia.org/wiki?curid=364769", "title": "MTV Czech", "text": "MTV Czech\n\nMTV Czechia Slovakia byla hudební televizní stanice vysílající pro Česko a Slovensko. Byla českou a slovenskou verzí celosvětové hudební televizní stanice MTV. mediální společnost CME. Společnost \"MTV Networks International\" zde byla pouze dodavatelem know-how. Stanice byla spuštěna 29. listopadu 2009 a byla čtvrtým kanálem společnosti CET 21.\n\nV minulosti též v Česku se stanicí MTV spolupracovala kromě TV Nova i TV Galaxie.\n"}
{"id": "364770", "url": "https://cs.wikipedia.org/wiki?curid=364770", "title": "Ušguli", "text": "Ušguli\n\nUšguli () je skupina čtyř vesnic nacházejících se v údolí podél horního toku řeky Inguri a na úpatí nejvyšší gruzínské hory Šchary v kraji Horní Svanetie v Gruzii. Některé budovy v těchto vesnicích jsou jakožto součást Horní Svanetie zapsány na seznamu světového dědictví UNESCO. Do Ušguli se řadí následující sídla:\n\nVesnice Ušguli se nacházejí v nadmořské výšce 2086 až 2200 metrů nad mořem a jsou údajně nejvýše položenými vesnicemi v Evropě\n\nV Ušguli dnes žije kolem sedmdesáti rodin a je zde zřízená malá škola. Dochovalo se zde velké množství vesnických věží a budov, které byly vystavené tak, aby je bylo možné snadno bránit během případného vpádu nepřátel. Poblíž vesnic byly zbudovány dva středověké hrady (jeden se nachází nad vesnicemi, druhý pod nimi). U níže položeného z nich se nachází malý kostelík \"Laškdaš\" a na vrcholu kopce nedaleko ještě jeden kostel \"Macchvar\" z 12. století, v kterém se dochovaly nástěnné malby. Oblast, kde se Ušguli nachází, je značně odlehlá a v zimním období takřka nepřístupná, neboť jediná cesta směrem k nejbližšímu sousednímu sídlu Mestia je po tuto dobu zavátá sněhem a uzavřená.\n\n"}
