{"id": "273011", "url": "https://cs.wikipedia.org/wiki?curid=273011", "title": "Ostružná (okres Jeseník)", "text": "Ostružná (okres Jeseník)\n\nObec Ostružná (před rokem 1918 \"Spornava\", \"Špornava\", něm. \"Spornhau\"), rozkládající se po obou stranách moravsko-slezské hranice, se nachází v okrese Jeseník v Olomouckém kraji. Žije zde obyvatel.\n\nObec Ostružná sousedí na severozápadě s Polskem (gmina Stronie Śląskie), na západě s městem Staré Město a obcí Branná, na jihu s obcí Jindřichov a na severovýchodě s obcemi Bělá pod Pradědem a Lipová-lázně. Od okresního města Jeseník je vzdálena 11 km a od krajského města Olomouc 67,5 km.\n\nGeomorfologicky patří Ostružná k provincii Česká vysočina, subprovincii krkonošsko-jesenické (sudetské), oblasti jesenické (východosudetské), na rozhraní geomorfologického celku Rychlebské hory (podcelek Hornolipovská hornatina) a geomorfologického celku Hrubý Jeseník (podcelek Keprnická hornatina). Nejvyšším vrcholem v severní části patřící k Rychlebským horám je Smrk (1125 m n. m.), dále též Travná hora (1120 m n. m.), Klín (983 m n. m.), \"Ostružník\" (952 m n. m.), na jižní, hrubojesenické straně je to Keprník (1423 m n. m.), dále např. Šerák (1351 m n. m.), Mračná hora (1272 m n. m.), Černava (1103 m n. m.).\n\nÚzemí Ostružné patří do povodí Dunaje, resp. Moravy. Ostružnou i Petříkovem protéká říčka Branná pramenící pod horou Smrk. Do té ústí již mimo území obce i \"Klepáčský potok\" (s \"Jelením potokem\"), který odvodňuje západní část katastru pod horou Keprník. Jen osada Ramzová je odvodňována na sever tekoucím \"Ramzovským potokem\", který patří do povodí Odry.\n\nÚzemí obce pokrývá ze 14 % zemědělská půda (4,5 % orná půda, 9 % louky a pastviny) a z 81,5 % les.\n\nVesnice Ostružná byla založena roku 1561 za Václava ze Zvole na jeho kolštejnském panství. Původní německý název vsi byl \"Sparrenhau\" a odkazoval k rubání klád – ves měla od založení především dřevařský charakter. Až později z něj vzniklo \"Spornhau\", což bylo později v 19. století, když vznikl český název, mylně vztaženo ke slovu \"Sporn\" = ostruha.\n\nBrzy po založení byla ve vsi dědičná rychta, kostel a (luteránská) fara, která ovšem za třicetileté války zanikla. Ostružná zůstala součástí kolštejnského panství po celou dobu, kdy se střídali jeho majitelé – po Zvolských to byl v letech 1570-1581 Karel starší ze Žerotína, po něm Bruntálští z Vrbna, v letech 1615-1621 Hanuš Petřvaldský z Petřvaldu a poté až do 20. století Lichtenštejnové.\n\nV roce 1784 byla ve vsi založena římskokatolická lokální kuracie, později povýšená na faru, a o deset let později byl dokončen nový kostel svatých Tří králů. Farnost byla zrušena 1. října 2004. Škola v obci působila od 18. století.\n\nNejvýznamnějším hospodářským odvětvím obce bylo lesnictví – odsud byly spravovány rozsáhlé lesy kolštejnského panství, které po první pozemkové reformě přešly do majetku státu – a navazující dřevařská výroba. Významná pro rozvoj Ostružná byla rovněž dopravně výhodná poloha pod Ramzovským sedlem, kterým vedle silnice vedla od roku 1888 rovněž železniční trať. Nacházela se tu také jediná továrna na zinkové barvy v Rakousko-Uhersku.\n\nPůvodní obyvatelé obce byli vesměs německé národnosti, teprve za první republiky zde vznikla česká menšina tvořená zejména drážními zaměstnanci. Politicky se obyvatelé za první republiky orientovali na křesťanské sociály a agrárníky. Po odsunu Němců po roce 1945 byla dosídlena jen částečně a dnes tu žije jen zlomek předválečného počtu obyvatel. Zemědělské pozemky převzal roku 1949 státní statek v Branné (později ve Starém Městě) a rovněž správa státních lesů byla centralizována, což vedlo ke ztrátě zaměstnání v místě.\n\nOd počátku obecního zřízení roku 1850 byla Ostružná samostatnou obcí, jejíž osadou byl Petříkov a od roku 1960 rovněž Ramzová. Od 1. července 1975 byla celá obec připojena k Branné, ale 23. listopadu 1990 se opět osamostatnila.\n\nVedle lesnictví se v Ostružné začal ve 20. století, a zejména v posledních dvaceti letech, rozvíjet cestovní ruch. Obec se tak stala významným zimním sportovním střediskem. Jak v samotné Ostružné, tak i v Ramzové a Petříkově vznikly rozsáhlé lyžařské areály. Na kopci jihozápadně od středu obce bylo postaveno šest \"obřích\" větrných elektráren. Stavba proběhla v roce 1994, výkon elektráren je 6x500 kW, výška sloupů je 60 m, cena stavby v roce výstavby byla 150 milionů Kč.\n\nOstružná je členem Mikroregionu Jesenicko, svazku obcí vzniklého v roce 1999. Obec je také od roku 1993 členem Sdružení měst a obcí Jesenicka (SMOJ), které tvoří obce okresu Jeseník, a od roku 1997 Euroregionu Praděd.\n\n\"Správní příslušnost dnešní obce Ostružná od roku 1848\"\n\n\"osady Ostružná a Petříkov\"\n\n\"osada Ramzová (v původním vymezení)\"\n\n\"celá obec Ostružná\"\n\nPočet obyvatel Ostružné podle sčítání nebo jiných úředních záznamů:\n\n\"Celá obec Ostružná\"\nV obci Ostružná je evidováno 266 adres : 72 čísla popisná (trvalé objekty) a 194 čísla evidenční (dočasné či rekreační objekty). Při sčítání lidu roku 2001 zde bylo napočteno 45 domů, z toho 44 trvale obydlených.\n\n\"Část obce Ostružná\"\n\nV samotné Ostružné je evidováno 149 adres : 52 čísla popisná (trvalé objekty) a 97 čísel evidenčních (dočasné či rekreační objekty). Při sčítání lidu roku 2001 zde bylo napočteno 32 domů, z toho 31 trvale obydlených.\n\nZ hlediska římskokatolické církevní správy spadají:\n\nEvangeličtí věřící patří k farnímu sboru v Jeseníku. Věřící Československé církve husitské patří k náboženské obci v Jeseníku, kde se nachází rovněž farnost pro pravoslavné věřící.\n\n\nOstružnou vede železniční trať č. 292 (Železniční trať Šumperk - Krnov). V obci je stanice této trati s názvem „Ostružná“ a zastávka s názvem „Ramzová“.\n\nObcí prochází silnice II. třídy číslo 369 z Lipové-lázní směrem na Brannou a Hanušovice. Silnice III. třetí třídy spojuje samotnou Ostružnou s Petříkovem.\n\n\nNěkolik památných stromů:\nNa území Ostružné zasahují i:\n"}
{"id": "273015", "url": "https://cs.wikipedia.org/wiki?curid=273015", "title": "Rupert Salcburský", "text": "Rupert Salcburský\n\nRupert Salcburský († kolem roku 710) byl wormský a salcburský biskup a opat svatopetrského kláštera v Salcburku. Je uctíván jako katolický světec. Byl svého času dobrodinec prostého lidu ve své diecézi.\n\nRupert pocházel zřejmě z francouzského královského rodu Merovejců, ve Wormsu přijal biskupské svěcení a byl zvolen za zdejšího biskupa. Usiloval o spravedlnost, neváhal kritizovat mocné, kteří svým způsobem života budili pohoršení. Tím si řadu mocných znepřátelil a jeho pozice ve Wormsu se stala neudržitelnou. Odcestoval do Bavorska, kam jej pozval místní vládce Theod II. který byl také Rupertem s celou svou rodinou pokřtěn.\n\nNa cestách se Rupert setkával s křesťany, jejichž víra byla silně deformovaná pověrami. Začal se svými spolupracovníky pracovat na jejich náboženském vzdělání. Usadil se v solnohradských horách, kde na místě hradu Helfenburk vybudoval biskupské sídlo. Vybudoval zde kostel a biskupský dům, čímž položil základ dnešnímu Salcburku.\n\nVybudoval v Solnohradě (Salcburku) klášter svatého Petra, kde bylo pečováno o výchovu kněžského dorostu, poblíž města pak druhý klášter pro sestry benediktinky; abatyší se zde stala jeho sestra Ermentruda.\n\nAby zajistil práci lidem z okolí, otevřel doly na těžbu soli. Proto je některými považován za průkopníka průmyslu.\n\nObzvláště mu záleželo na tom, aby se dobře připravil na smrt. Podle legendy když cítil, že brzy zemře, procestoval svou diecézi a všude utvrzoval ve víře a lásce své věřící. Brzy po návratu do Salcburku skutečně zemřel. \n\nJeho svátek se slaví 27. března. Je uctíván jako patron dělníků v solných dolech a jako patron Korutan.\n"}
{"id": "273019", "url": "https://cs.wikipedia.org/wiki?curid=273019", "title": "Fidel ze Sigmaringy", "text": "Fidel ze Sigmaringy\n\nSvatý Fidel ze Sigmaringy /lat. \"Fidelius de Sigmaringen\"/ (1578, Sigmaringen v Německu – 24. dubna 1622) byl katolický kněz a mučedník.\n\nNarodil se v německém městě Sigmaringen v rodině soudce a starosty v jedné osobě. Původně se jmenoval Marek Roy. Vystudoval filosofii a práva. Začal působit jako advokát.\n\nJako advokát se často zastával chudých a utlačovaných, za což byl nazýván \"advokát chudých\". Jeho nekompromisní spravedlnost byla divná jeho kolegům, kteří dbali hlavně na své blaho. Jeden kolega mu doporučil, aby slevil ze své spravedlnosti a že si tím vydělá slušné peníze. To byl pro Marka impuls, aby práce advokáta nechal.\n\nMarek si doplnil studia, byl vysvěcen na kněze a záhy na to, 4. října 1612 vstoupil do kapucínského noviciátu ve Freiburgu. S řeholním rouchem přijal jméno \"Fidelis\" - což v překladu znamená \"věřící\". Heslem se mu stala věta z biblické knihy Janova Zjevení (Apokalypsa): \"Buď věrný až do smrti a dám ti korunu života.\" (Zj 2,10).\n\nPo skončení noviciátu v roce 1613 ještě konal teologická studia v Kostnici a Frauenfeldu. Stal se posléze kvardiánem, čili představeným v několika kapucínských klášterech.\n\nVěnoval se kazatelství, jakožto nejlepšímu prostředku jak pozvednout mravní úroveň prostého lidu. Byl rovněž vyhledávaným duchovním vůdcem a zpovědníkem. Mimo to pomáhal chudým u soudů vymáhat jejich práva. Zde se mu hodila jeho dřívější praxe advokáta.\n\nPsal si zápisky o svém duchovním životě, které později vyšly jako \"Exercitia Spiritualita\" (přeloženo: Duchovní cvičení) a později jako \"Cvičení serafínské zbožnosti\".\n\nPůsobil ve Vorarlbersku a Švýcarsku. Zde začal pracovat na obnově katolické víry, která byla nabouraná reformací. Výmluvný je podpis, kterým signoval svá díla: \"Bratr Fidelis, zakrátko potrava červů\".\n\nVe Švýcarsku působil ve Seewiesu, kde bylo mnoho kalvinistů. Přítomnost katolického kněze kalvinské odpadlíky dráždila. Když kázal, bylo po něm stříleno. Vyšel z kostela, aby zabránil jeho znesvěcení krveprolitím, protože byl zasažen. Na okraji Seewiesu jej dohnali kalvinisté a začali jej nutit, aby přijal jejich víru. Tehdy jim odpověděl: \"\"Přišel jsem Vám, milí bratři, hlásat pravou víru a nikoliv přijmout vaší víru znetvořenou.\"\" okamžitě se na něj vrhli a umlátili ho.\n\nJe prvomučedníkem kongregace pro šíření víry. Svatořečil jej papež Benedikt XIV. v roce 1746.\n\n"}
{"id": "273022", "url": "https://cs.wikipedia.org/wiki?curid=273022", "title": "Ferdinand Schulz", "text": "Ferdinand Schulz\n\nFerdinand Schulz (17. ledna 1835, Ronov nad Doubravou – 16. února 1905, Praha) byl český vychovatel, novinář, kritik, populární spisovatel a politik.\n\nNarodil se ve mlýně Korečníky nedaleko Ronova. Od sedmi let žil v Nymburce. Gymnázium začal studovat u piaristů v Mladé Boleslavi, studium dokončil v Praze na Akademickém gymnáziu, kde jeho spolužáky byli také Jan Neruda a Vítězslav Hálek. Pak pokračoval studii přírodních věd, historie, jazyků a filozofie na filozofické fakultě Karlo-Ferdinandovy univerzity v Praze. Poté se stal vychovatelem mladého Václava z šlechtické rodiny Kouniců a s ním procestoval část Evropy – Německo, Švýcarsko, Francii. Životní zkušenosti se projevily v jeho bohaté novinářské (přes 3000 politických článků) i spisovatelské činnosti. Od roku 1872 byl profesorem češtiny a němčiny na tehdy nové Českoslovanské akademii obchodní v Praze.\n\nByl aktivní i v politickém životě. Od roku 1867 do roku 1871 zasedal jako poslanec Českého zemského sněmu, který ho roku 1867 zvolil i poslancem Říšské rady (celostátní zákonodárný sbor, tehdy ještě nevolen přímo, ale tvořen delegáty jednotlivých zemských sněmů). Patřil do skupiny českých státoprávně orientovaných poslanců z Národní strany (později staročeská strana), kteří odmítali převzít mandáty kvůli výhradám k ústavnímu směřování Předlitavska. 19. června 1867 byl spolu s dalšími českými poslanci vyzván k udání důvodů pro nepřevzetí mandátů. 26. září 1868 pak byly mandáty těchto poslanců v zemském sněmu a tudíž i v Říšské radě prohlášeny za zaniklé. Již v 1. polovině 60. let nicméně v rámci Národní strany reprezentoval liberální křídlo, které se roku 1864 zaobíralo ideou na ustavení samostatné (\"mladočeské\") strany. 8. ledna 1864 se zúčastnil schůzky několika politiků a novinářů, kterou svolal Rudolf Thurn-Taxis. Na následné schůzce pak došlo k zformulování programu zamýšlené strany, ale k faktickému vydělení radikálně demokratického proudu z jednotné Národní strany tehdy ještě nedošlo.\n\nV srpnu 1868 patřil mezi 81 signatářů státoprávní deklarace českých poslanců, v níž česká politická reprezentace odmítla centralistické směřování státu a hájila české státní právo.\n\nDlouhodobě působil jako novinář a publicista. Od roku 1861 spolupracoval s deníkem \"Národní listy\", kde vydával Kritickou přílohu. V letech 1862–1863 působil v revue \"Osvěta\", od roku 1867 v Matici lidu, pak od roku 1871 v kritickém literárním časopise Osvěta, založeném Václavem Vlčkem. Od roku 1871 taky řídil společně s Janem Nerudou knižnici \"Poesie světová\". Od roku 1876 pracoval pro nakladatele Jana Ottu v jeho projektu \"Salonní bibliotéka\", v letech 1884–1898 pro Ottův časopis \"Zlatá Praha\".\n\nV roce 1877 se angažoval v literárních polemikách okolo národní či kosmopolitní orientace českého umění a patřil do okruhu časopisu Osvěta, který byl národovecky orientován (zatímco protichůdnou koncepci razila skupina okolo časopisu Lumír – lumírovci). Zapojil se i do diskuse o Rukopisech zelenohorském a královédvorském, odsuzoval \"zolovský naturalismus\" a \"českou literární modernu 90. let\" 19. soletí. V letech 1868-1873 byl členem Sboru Matice české.\n\nBydlel později v Praze na Slovanském ostrově. Měl dceru Anežku Schulzovou, spisovatelku a přítelkyni skladatele Zdeňka Fibicha, a syny Ivana, překladatele z angličtiny a severských jazyků. a Ferdinanda, který byl profesorem ČVUT. Jeho manželka byla sestrou Eduarda a Julia Grégrů.\n\n\n\n\n\n"}
{"id": "273023", "url": "https://cs.wikipedia.org/wiki?curid=273023", "title": "Eyjafjörður", "text": "Eyjafjörður\n\nEyjafjörður je nejdelší fjord na Islandu, nachází se v jeho severní části. Leží u druhého nejhustěji obydleného regionu Akureyri hned po Höfuðborgarsvæðið (aglomerace Reykjavíku). Název znamená v překladu \"ostrovní fjord\", které je odvozeno od ostrova Hrísey uprostřed fjordu.\n"}
{"id": "273024", "url": "https://cs.wikipedia.org/wiki?curid=273024", "title": "Josef Jiří Kolár", "text": "Josef Jiří Kolár\n\nJosef Jiří Kolár, vlastním jménem Josef Jiří Kolář, později uváděno Kolar i Kolár (9. února 1812 Praha – 31. ledna 1896 Praha) byl český herec, divadelní režisér, překladatel, spisovatel.\n\nV Praze vystudoval gymnázium a na pražské Karlově univerzitě a později v Budapešti studoval filozofii a medicínu. Stal se vychovatelem v uherské šlechtické rodině a poznal na svých cestách Německo, Francii, Turecko. Naučil se několik jazyků.\n\nByl ženat s Annou, rozenou Manetinovou (1817–1882). Jejich dcera Augusta Auspitz-Kolářová byla koncertní pianistka.\n\nPo návratu do Prahy jej získal pro divadlo J. K. Tyl. Vystupoval jako ochotník v českém divadle, poprvé roku 1837 na Kajetánském divadle právě pod J. K. Tylem. Později jako profesionální herec v německém souboru Stavovského divadla (1842–1846). Ke Stavovskému divadlu byla postavena přístavba v Růžové ulici, kde se střídal v režírování českých her s J. K. Tylem. Působil jako vrchní režisér, umělecký ředitel a herec v českých i německých hrách v Prozatímního divadla (1862–1864, 1866–1873). V roce 1881 převzal nakrátko funkci dramaturga Národního divadla. Řadu divadelních her přeložil (Shakespeare, Schiller, Goethe). Patřil tehdy mezi herce v Praze nejvýznačnější. Projevoval se výraznými gesty a pózami, na jevišti působil mohutným dojmem. Řadu rolí hrál po boku své manželky Anny Kolárové, rozené Manětínské (1817–1882). Druhé křestní jméno přijal z obdivu k G. G. Byronovi. Dalšími vzory mu byli E. T. A. Hoffmann a Jean Paul, ve filozofii Hegel.\n\nVrcholem jeho mnohostranné činnosti bylo herectví, i když velké zásluhy si získal i uváděním (a překlady) Shakespeara na české jeviště. Dále překládal Schiller, Goetha a další autory. Sám napsal řadu dramat, vesměs křiklavě romantických tragédií, opírajících se navíc silně o cizí vzory. Jeho povídková a románová tvorba stejně jako básně – až na výjimky – neměly zřetelnější úspěch. Některými svými pracemi (např. román Pekla zplozenci, či povídka U červeného draka) se řadí mezi autory české literatury typu fantasy a horor.\n\n\n\n\n\n"}
{"id": "273027", "url": "https://cs.wikipedia.org/wiki?curid=273027", "title": "Vasilij Vasiljevič Věreščagin", "text": "Vasilij Vasiljevič Věreščagin\n\nVasilij Vasiljevič Věreščagin (rusky \"Василий Васильевич Верещагин\"; v Čerepovci, zemřel na moři v blízkosti Port Arthuru) byl známý ruský válečný malíř.\n\nVěreščagin se narodil v rodině majitele půdy. Z matčiny strany byl Tatar. Vystudoval námořní kadetní školu v Petrohradě a poté i ruskou Imperiální akademii umění (\"Императорская Академия художеств\"). V roce 1864 odešel studovat do Paříže, kde se učil u francouzského malíře Jeana-Léon Gérôma.\n\nV roce 1867 se vypravil do Turkestánu jako účastník ruské vojenské výpravy generála Kaufmana. Za svou účast v bojích o dobytí Samarkandu byl vyznamenán řádem sv. Jiří. Věreščagin procestoval Turkestán a navštívil i Britskou Indii.\n\nVěreščagin se účastnil též rusko-turecké války. Byl přímým účastníkem bitvy o průsmyk Šipka a obléhání Plevna, kde padl i jeho bratr. V této válce byl těžce raněn.\n\nPo skončení rusko-turecké války Věreščagin dále cestoval, nejprve navštívil znovu Britskou Indii, poté cestoval po Sýrii a Palestině. Navštívil i Filipíny, Spojené státy, Kubu a Japonsko.\n\nPo vypuknutí rusko-japonské války se Věreščagin opět vydal na frontu. Plavil se na bitevní lodi Petropavlovsk. Loď najela 31. března 1904 nedaleko Port Arthuru na miny, potopila se a Věreščagin spolu s většinou posádky zahynul.\n"}
{"id": "273028", "url": "https://cs.wikipedia.org/wiki?curid=273028", "title": "Labrys", "text": "Labrys\n\nLabrys (2. pád \"labrydy\") je termín pro oboustrannou sekeru. Starověcí Řekové v době klasické ji nazývali \"pelekus\" (πέλεκυς) nebo \"sagaris\". Starověkým Římanům byla známá pod názvem \"bipennis\".\n\nJako symbol se objevuje počínaje dobou bronzovou v umění, mytologii a náboženství Mínojské civilizace, Thrákie a Byzantské říše. Také se objevuje v africké mytologii Yorùbá jako symbol boha Sango (taktéž \"Xango\" či \"Šango\").\n\nMěla své rituální funkce při obětování zvířat, používala se kupř. na starověké Krétě v Mínojské kultuře – je známá z pověsti o mytologickém hrdinovi Théseovi.\n\nV novodobé historii se stala symbolem řeckých fašistů.\n\n"}
{"id": "273029", "url": "https://cs.wikipedia.org/wiki?curid=273029", "title": "Světelský oltář", "text": "Světelský oltář\n\nSvětelský oltář je část bývalého hlavního oltáře zasvěceného Nanebevzetí Panny Marie, který byl vytvořen pro cisterciácký klášter ve Zwettlu (Světlá) v Dolním Rakousku. Nyní je součásti výzdoby adamovského kostela svaté Barbory. Jedná se o významnou památku pozdně gotického řezbářství.\n\nSvětelský oltář je národní kulturní památkou evidovanou v Ústředním seznamu kulturních památek České republiky pod rejstříkovým číslem 27171 / 7-340.\n\nPoté, co se opat Erasmus z Leisser rozhodl opravit poničený klášterní chrám ve Zwettlu, nechal řezbáři vytvořit zcela nový oltář, který byl zasvěcen Nanebevzetí Panny Marie. Po dokončení oltář dosahoval skoro 20 metrů. Odhadovaná doba vzniku oltáře se pohybuje mezi léty 1516 až 1525. Jedním z autorů byl pravděpodobně i Ondřej Morgenstern z Českých Budějovic.\n\nV roce 1730 byl podle archivních zpráv považován za staromódní a o tři roky později byl rozmontován. Část známá dnes jako \"Světelský oltář\" byla uložena do boční kaple Všech Svatých.\n\nV roce 1857 uhradil kníže Alois II. z Lichtenštejna výlohy za restaurování, Světelský oltář získal a následně jej věnoval do nově zbudovaného kostela v Adamově. Roku 1891 se opat kláštera ve Zwettlu Stephan Rössler obrátil na knížete Aloise s prosbou o vrácení oltáře, avšak vyhověno mu nebylo.\n\nV průběhu let byl oltář napaden červotoči a částečně restaurován. V roce 1944 byl z obav před bombardováním oltář rozmontován a uschován v kryptě poutního kostela ve Vranově. V roce 1947 byl z Vranova odvezen na restaurování do Brna a poté se vrátil zpět do Adamova.\n\nRoku 1970 byly z rámu oltáře ukradeny dvě sochy. Později byly nalezeny na aukci uměleckých předmětů v Německu a vráceny na oltář.\n\nV roce 1978 byl oltář očištěn místními věřícími. V letech 2006-2007 byl oltář restaurován a během tohoto období byl vystaven na zámku v Mikulově. V roce 2010 byl vyhlášen národní kulturní památkou.\n\nSvětelský oltář v současné podobě je pouze fragmentem rozměrného pozdně gotického oltářního celku. Je tvořen vyřezávaným dřevěným reliéfem, umístěným dnes v neogotické skříni. Reliéf zobrazuje Nanebevzetí Panny Marie a byl původně umístěn v oltářní skříni hlavního oltáře ve Zwettlu. Další části oltáře se nedochovaly, zobrazuje je však stará perokresba (viz obrázek). Ztracena jsou otevírací oltářní křídla, rozměrný nástavec i původní predella.\n\n"}
{"id": "273031", "url": "https://cs.wikipedia.org/wiki?curid=273031", "title": "Pavel Trávníček", "text": "Pavel Trávníček\n\nPavel Trávníček (* 26. října 1950 Konice) je český herec, moderátor, dabér a divadelní režisér. V České republice i v zahraničí je znám rolí prince ve filmové pohádce \"Tři oříšky pro Popelku\" (1973).\n\nPo studiích na brněnské JAMU začal hrát v Divadle bratří Mrštíků v Brně, později působil v Divadle E. F. Buriana a od roku 1982 v Městských divadlech pražských. V letech 1990–1993 byl uměleckým šéfem Hudebního divadla v Karlíně. Od roku 1993 působí na volné noze, a to zejména v rámci vlastní umělecké agentury Marcus a v Divadle Skelet (od roku 2006 přejmenováno na Theatre Illusion Biograf), které založil v roce 1998. Se Sabinou Laurinovou moderoval televizní pěveckou soutěž amatérů \"Do-re-mi\".\n\nPrvní manželkou Pavla Trávníčka byla herečka Simona Stašová, druhou baletka Eva Štefková, třetí provozní divadla Skelet Lucie Vrbová. V roce 2015 se oženil s Monikou Fialkovou. S Evou Štefkovou má syna Adama, s herečkou a režisérkou Helenou Dytrtovou, se kterou nebyli svoji, syna Pavla a s Monikou Fialkovou syna Maxmiliána. \n\nZajímavé je, že původně byl kvůli svému moravskému mluvenému projevu namluven ve svých prvních filmech jinými herci (jako princ v pohádce \"Tři oříšky pro Popelku\" byl při postsynchronech namluven Petrem Svojtkou), zatímco později se vypracoval na dabingového herce – mj. Alaina Delona a Alana Aldy (především v seriálu \"M*A*S*H\").\nZa účast na obnovené premiéře filmu Tři oříšky pro Popelku v Norsku v prosinci 2015 požadoval Pavel Trávníček honorář za den 10 000 dolarů. \n\n\n\n"}
{"id": "273032", "url": "https://cs.wikipedia.org/wiki?curid=273032", "title": "Jan Nejedlý", "text": "Jan Nejedlý\n\nJan Nejedlý (; 23. dubna 1776 Žebrák – 31. prosince 1834 Praha) byl český básník, překladatel, redaktor a vydavatel knih i časopisů, později advokát. Jeho bratrem byl vlastenecký kněz a spisovatel Vojtěch Nejedlý.\n\nBratři Nejedlí byli synové řeznického mistra Jan Křtitele Nejedlého a Anny roz. Frydlové. Jan Křtitel Nejedlý patřil mezi zámožné občany města Žebráku, vlastnil větší usedlost a rozsáhlé polnosti, jeho živnost vynášela slušný zisk. Výborná finanční situace rodiny měla pro oba chlapce zásadní význam, neboť bez adekvátní peněžité podpory mohli tehdy studenti procházet nákladnými univerzitními kursy jen s velkými nesnázemi. Jan Nejedlý nebyl zpočátku určen pro právnickou dráhu. Jen shodou šťastných okolností se dostal do Prahy na studia, navzdory původním představám otce, který chtěl, aby Jan v dospělém věku převzal živnost. Díky přímluvám matky a bratra Vojtěcha však nakonec souhlasil s tím, že Jan Nejedlý bude pokračovat ve studiích v Praze. Zde nastoupil zprvu na hlavní piaristickou školu, posléze na staroměstské gymnázium.\n\nPoté, co Jan Nejedlý dokončil s výborným prospěchem gymnázium, nastoupil roku 1793 na pražskou univerzitu. Největší vliv na mladého Jana Nejedlého měly přednášky Františka Martina Pelcla, prvního profesora nově zřízené katedry českého jazyka na pražské univerzitě. V době, kdy Pelcl nastoupil do svého úřadu (roku 1793), přichází na filosofickou fakultu i Nejedlý. Od první chvíle věnuje pozornost Pelclovým výkladům o českém jazyce a české literatuře. Pelcl doporučoval svým žákům, aby se seznámili s díly českých klasiků. Sám o svých přednáškách předčítal úryvky z knih Komenského, Veleslavína, Koldína i z děl představitelů jednoty bratrské. Jedním z nejpilnějších žáků Františka Pelcla byl Nejedlý. Na radu svého učitele začal navštěvovat univerzitní knihovnu, kde mohl horlivě studovat starší české tisky. Mimořádný význam měla pro mladého studenta ta skutečnost, že se zde seznámil s K. R. Ungarem. Karel Rafael Ungar, muž vynikajících zásluh o klementinskou univerzitní knihovnu, podporoval Nejedlého ve studiu českých knih a byl mu nápomocen i v mnoha jiných směrech. Především díky Ungarovi poznal Nejedlý řadu skvělých vědeckých osobností (Josef Dobrovský, František Faustin Procházka, aj.) a rovněž díky němu získal přístup do pražských šlechtických salonů (docházel např. k Nosticům, Fürstenberkům, Lobkovicům, Hartigům). Obliba u Rafaela Ungara i u některých českých aristokratů byla pro Nejedlého kariéru velmi důležitá. Podpora „vyšších kruhů“ mu totiž dokázala zajistit prestižní místo profesora českého jazyka na pražské univerzitě. Nejedlý se však ještě před nástupem na stolici české řeči a literatury stihl proslavit jako básník a překladatel. Vystoupil ve třech Puchmajerových almanaších a knižně vydal dva překlady, z Meinerta dílo \"Vlastenečtí zpěvové\" a z Gessnera \"Smrt Abelovu\" (obojí roku 1800).\n\nSmrtí Františka Martina Pelcla se na pražské universitě uvolnilo místo profesora bohemistiky. Tento úřad měl velkou vážnost, už při jeho založení se o profesuru ucházelo mnoho skvělých mužů. Také při volbě druhého profesora byly mezi kandidáty osobnosti zvučného jména. Nakonec se ovšem prosadil student práv Jan Nejedlý. Jeho úspěch lze ozřejmit vysvětlením několika důležitých skutečností. Nejedlý vyučoval český jazyk na universitní půdě ještě před svým nástupem na katedru českého jazyka. Direktoriát filosofických studií jej totiž roku 1800 požádal, aby zastupoval nemocného profesora Pelcla v jeho přednáškách. Fakt, že byl Nejedlý suplentem, měl sice při volbě nového profesora určitý význam, sám o sobě však nemusel znamenat nic zásadního. Názorným příkladem toho je neúspěch Vojtěcha Veselého, suplenta Josefa Zlobického, při kandidatuře na místo profesora bohemistiky na vídeňské universitě roku 1810. Ani skvělá kokursní práce nemusela kandidátovi zajistit profesorský úřad. Nejdůležitějším předpokladem totiž byla podpora vlivných osob, zejména šlechticů, kteří měli kontakty u dvora ve Vídni.\n\nProfesorskou činnost Nejedlý oficiálně zahájil nástupní řečí, kterou pronesl 16. listopadu 1801 v tzv. české síni v Klementinu. Instalace byla zároveň jakousi vlasteneckou slavností, na níž byli účastni univerzitní vzdělanci, vlastenci a představitelé známých šlechtických rodů. Jana Nejedlého, jako nového profesora české řeči a literatury, představil přítomným Rafael Ungar. Pak se ujal slova sám Nejedlý a přečetl jím sepsanou apologii českého jazyka. Ta potom vyšla tiskem pod názvem Akademische Antrittsrede. Nejedlého nástupní řeč měla velký ohlas. Její ústní přednes sklidil obrovský potlesk a její vydání bylo dvakrát velmi rychle rozprodáno. Nejedlý tak získal obrovskou popularitu ještě před nástupem na katedru.\nJan Nejedlý zastával profesorský úřad třiatřicet let (do roku 1834). Během této doby se ovšem několikrát vážně rozstonal a musel být na nějaký čas nahrazován. V letech 1825-1826 jej například zastupoval Josef Frič (ten Nejedlému pomáhal i v advokátní praxi), roku 1829 a 1831 zase suplent Filípek. Přes svou nemoc však Nejedlý vydržel ve svém úřadě – stejně jako profesor Pelcl – až do své smrti.\n\nNejedlého přednášky probíhaly třikrát týdně vždy mezi desátou a jedenáctou hodinou ve druhém poschodí v Klementinu. Učební program byl rozdělen do dvou částí. V zimním pololetí přednášel Nejedlý mluvnici, v letním období českou literaturu do roku 1792 a „die Lehre von der Bildung der Sprache“ ze své gramatiky. Na konci školního roku se konaly souborné zkoušky. Student musel v písemné části prokázat jazykové schopnosti při překladu z němčiny do češtiny (a naopak), v ústní části při psaní diktátu (na tabuli) a testu z teoretických pravidel. Navíc se přihlíželo ke znalostem z literatury. Nejedlý byl přísný učitel (zejména ve starším věku) a málokterý student od něj odcházel s „výbornou“. Poslední kolo zkoušek vedené Nejedlým proběhlo roku 1834. Mezi zkoušenými tehdy byli – mimo jiných žáků – Karel Jaromír Erben, František Jaromír Rubeš (Nejedlého příbuzný) a Antonín Rybička (Nejedlého životopisec). Při svých výkladech o českém jazyce se Nejedlý opíral o vlastní gramatiku. Tu vydal roku 1804 pod názvem \"Böhmische Grammatik\". Nejedlého učebnice obsahuje čtyři oddíly (Abschnitte), věnované jednotlivým částem gramatiky (etymologie, pravopis, morfologie, syntax), a přídavek k české prozódii.\n\nBöhmische Grammatik nemá pro vývoj českého jazyka (a jazykovědy) takový význam jako například Ausführliches Lehrgebäude der böhmischen Sprache Josefa Dobrovského. Celkovým pojetím svého díla se Nejedlý přidržuje Pelclovy mluvnice \"Grundsätze der böhmische Grammatik\" a přípravných prací Josefa Dobrovského. Přes svou nepůvodnost však Nejedlého gramatika získala slušnou odezvu a dokázala zastínit i Pelclovo dílo. Roku 1805 ji Nejedlý doplnil o \"Praktischer Teil\", soubor úloh k procvičování českého jazyka. O pět let později pak vydává kompletní a upravenou \"Praktische böhmische Grammatik für Deutsche\", která se dočkala několika vydání.\n\nBěhem let 1795-1799 absolvoval Jan Nejedlý čtyři ročníky právnické fakulty pražské university. Podobně jako Josef Jungmann, s nímž se během těchto studií seznámil, přijal po ukončení fakulty místo učitele, a nevěnoval se tedy práci právnické nebo úřednické. Na rozdíl od Jungmanna se ovšem do oblasti práva a advokacie vrátil. V letech 1801-1802 prošel Nejedlý třemi náročnými zkouškami (nutným předpokladem k dosažení doktorátu) a v červnu 1803 podal direktoriátu právnických studií 65 právních tezí, které chtěl obhajovat. Po jejich schválení a po veřejné disputaci za účasti profesorského sboru právnické fakulty a mnoha vzácných hostí byl povýšen na doktora veškerých práv. Na slavnostní udělení doktorátu se tehdy přišlo podívat plno lidí z Prahy a venkova. Do roku 1809 si Nejedlý přivydělával jako koncipient na různých místech (v kancelářích jiných právníků). Pak se mu ovšem naskytla příležitost otevřít si vlastní advokátní poradnu. Roku 1809 si zařídil kancelář v Ovocné ulici, kterou později přemístil na Koňský trh. Jako výborný právník si záhy vybudoval širokou klientelu. Příjmy z advokátní činnosti spolu s profesorským platem mu zajistily poměrně slušné finanční zaopatření.\n\nVrcholu své kariéry dosáhl Jan Nejedlý roku 1812, kdy byl vyznamenán titulem císařského rady za revizi překladu občanského zákoníku. Nejedlý, který opravoval překlad Josefa Zlobického a Vojtěcha Veselého, při své práci uplatnil – na rozdíl od překladatelů – výbornou znalost české terminologie v oblasti práva. Navíc se projevil jako schopný literát, neboť se podstatnou měrou zasloužil o vysokou stylovou hodnotu textu. Zatímco Veselý obdržel podle dohody finanční hotovost, Nejedlý, jemuž by peněžitá odměna neslušela vzhledem k jeho společenskému postavení, byl navržen na titul c.k.rady. Rozhodnutím císaře Františka I. tuto hodnost získal v březnu 1812.\n\nSvým společenským vzestupem si Nejedlý získal obrovskou popularitu doma i za hranicemi. Dopisoval si s předními vědci a literáty, přátelil se s aristokraty a se známými osobnostmi soudobého společenského života, byl členem významných zahraničních institucí. Čím více však jeho známost a společenská prestiž rostla, tím více upadal v nemilost u těch českých vlastenců, kteří – často přes hmotný nedostatek – svůj život plně zasvětili práci pro český národ.\n\nPo roce 1809 Nejedlého spisovatelská a publicistická činnost ztrácí na intenzitě. Dříve tak hojně vydávané překlady nyní vycházejí v dlouhých časových intervalech, Hlasatel český přestává vycházet úplně, další veřejné aktivity jsou jen dozvukem dřívější nadšené činnosti mladého profesora bohemistiky. Nejedlý pozbývá své vážnosti mezi českými literáty, což se brzy projeví v jeho roztržce s Václavem Hankou a posléze s Josefem Jungmannem.\n\nUdálostí, jež měla pro Nejedlého veřejné působení dalekosáhlé negativní důsledky, byl tzv. ortografický boj. V něm se střetl právě s Hankou a Jungmannem, což se – při oblibě těchto dvou mužů u mladé generace českých vlastenců – nemohlo neprojevit v soudobém hodnocení Jana Nejedlého. Nepřátelství s „otcovsky vlídným“ Jungmannem, literární nečinnost, významné společenské postavení a vysoké příjmy, zkostnatělost a neústupnost, četné zprávy o udavačství a maření vlasteneckých podniků, to vše si mladí literáti tehdy spojovali s osobou Nejedlého. Na špatném mínění o něm se velkou měrou podepsala také ta skutečnost, že ve svých přednáškách již nepromlouval s onou „plamennou horlivostí“ o českém jazyku jako dříve, ale že pouze předčítal ze své gramatiky a jedinými vášnivějšími projevy byly jeho výpady proti „novotářům a kazičechům“, tedy proti Jungmannovi a jeho družině.\nBěhem ortografického boje se Nejedlý neúčastnil žádného nového vlasteneckého podniku. Naopak, mnohé z nich přímo odmítal, především proto, že byly organizovány jeho protivníky. Nejvíce ho dráždilo experimentátorské úsilí v oblasti rozšiřování slovní zásoby, neboť neodpovídalo jeho představám o vhodném kultivování českého jazyka.\n\nVe třicátých letech, po definitivním vítězství analogistů v ortografickém boji, se Nejedlého životní dráha uzavírá. Po dlouhé těžké nemoci umírá 31. prosince 1834, v domě „U zlatého beránka“ na Koňském trhu.\n\nVlastní básnickou sbírku Nejedlý nevydal. Samostatně tiskem vyšly pouze příležitostné básně (Elegie na Karla z Fürstenberka roku 1799, Na příjezd J.M. císaře rakouského a krále českého Františka I. roku 1810). Většina jeho veršovaných prací se nachází v Puchmajerových almanaších a v časopise Hlasatel český. Počátky literární tvorby usnadnila Janu Nejedlému podpora staršího bratra Vojtěcha a krajana Šebestiána Hněvkovského. Právě oni – spolu s Antonínem Puchmajerem – stáli u zrodu první novočeské básnické školy. V době, kdy tento básnický trojlístek začínal se svou činností, studoval ještě Nejedlý na staroměstském gymnáziu. Brzy po vstupu na univerzitu se však ke svým přátelům připojil, a stal se přispěvatelem (a částečně i spoluorganizátorem) básnického almanachu Sebrání básní a zpěvů. Verše Jana Nejedlého nacházíme pouze ve čtyřech z pěti Puchmajerových almanachů. Absence Nejedlého v Nových básních z roku 1814 symbolicky souvisí s přerušením jeho významné literární a redaktorské činnosti. Právě tak příznačné je vystoupení Václava Hanky a Aloise Svobody (a svým způsobem tedy nahrazení Nejedlého) v tomto, posledním svazku, neboť právě Hankova generace později Nejedlého definitivně odstavila na vedlejší kolej českého literárního a vědeckého života. Nejedlého poezii lze rozdělit do tří žánrově-tematických okruhů. První okruh tvoří epigramy, druhý milostné a idylické básně, třetí okruh vlastenecké a příležitostné básně.\n\nKdyž Nejedlý převzal po Františku Martinu Pelclovi profesorský úřad, měl již za sebou básnický debut (v Sebrání básní a zpěvů) i první překladatelské zkušenosti (překlady z rakouského sběratele lidové poezie Josepha Georga Meinerta a švýcarského romantika Salomona Gessnera). Po nástupu na katedru pokračoval ve své literární práci ještě s větším úsilím. Již v roce 1801 dokončil překlad 1.zpěvu Homérovy Illiady, který následujícího roku vydal vlastním nákladem knižně. V téže době se pokusil proslavit jako publicista. V letech 1801-1802 vydával časopis \"Český poutník\", který překládal z německého \"Böhmischer Wandersmann\". Přestože s Českým poutníkem neuspěl, byl tento podnik dobrou zkušeností ve vydavatelské práci, kterou mohl zúročit o několik let později.\n\nRoku 1804 vydal Nejedlý podruhé \"Smrt Abelovu\" a o rok později se k Salomonu Gessnerovi vrátil překladem díla \"Dafnis\" \"a první plavec\". Tehdy Jan Nejedlý skutečně překypoval tvůrčí a organizační aktivitou. Mimo vydání dvou překladů z Gessnera sestavil českou gramatiku (teoretickou a posléze i praktickou část) a začal připravovat nový časopis, Hlasatel český.\nV Hlasateli se Nejedlý ukázal být univerzální osobností. Své schopnosti totiž prokázal nejen jako redaktor a organizátor, ale i jako přední spisovatel (do časopisu přispíval překlady, básněmi, prózou a populárně naučnými články). Jeho Hlasatel český měl mezi vlastenci výbornou pověst. Vycházel však jen velmi krátkou dobu (1806-1808, 1818-1819).\nBěhem vydávání Hlasatele pracoval Nejedlý na překladu díla Jeana-Pierra Clarise de Floriana \"Numa Pompilius\". Tiskem jej vydal roku 1808 pod názvem \"Numa Pompilius, druhý král římský.\"\nPo roce 1809, kdy se Jan Nejedlý stal zemským advokátem (viz níže), přestal věnovat pozornost publicistické a literární práci. Čtvrtý ročník Hlasatele vydal až po desetileté přestávce (z materiálů připravených na rok 1809) a na konci roku 1819 jej zastavil nadobro. Časová zaneprázdněnost – v důsledku rozsáhlé advokátní praxe – se podepsala i na Nejedlého činnosti překladatelské. Během 25 let vyšly knižně pouhé dva překlady, z Younga dílo \"Kvílení aneb rozjímání noční\" (1820) a roku 1829 Gessnerovy \"Idylly\".\nZ uvedeného výčtu knih a časopisů je zřejmé, že převážná část literární tvorby Jana Nejedlého spadá do krátkého období mezi rokem 1800 a 1808. Jejím omezením po roce 1809 (a především zastavením Hlasatele českého) se Nejedlý vzdal předního místa mezi českými buditeli.\n\n\n\n\n"}
{"id": "273036", "url": "https://cs.wikipedia.org/wiki?curid=273036", "title": "Potomek", "text": "Potomek\n\nPotomek je označení příbuzenského vztahu jedince vůči jeho předkovi. Souhrn všech potomků daného jedince se označuje jako jeho potomstvo. Přímý bezprostřední pokrevní potomek se u člověka nazývá dítě, podle jeho pohlaví buď syn, nebo dcera, bezprostřední předek se nazývá rodič (otec nebo matka). Potomky jsou však i potomci potomků, jejich potomci atd. V případě pohlavního rozmnožování jsou biologičtí rodiče dva, při nepohlavním rozmnožování je rodič jen jeden, přičemž v přeneseném smyslu se výraz „rodič“ či pojmy mateřství nebo otcovství někdy užívají i u druhů, kde porod není součástí procesu rozmnožování. V přeneseném významu se obdobná terminologie užívá i například v objektově orientovaném programování, k označení vztahu právnických osob (mateřská a dceřiná společnost) atd. \n\n"}
{"id": "273038", "url": "https://cs.wikipedia.org/wiki?curid=273038", "title": "Vojtěch Nejedlý", "text": "Vojtěch Nejedlý\n\nVojtěch Nejedlý (17. dubna 1772 Žebrák – 7. prosince 1844 Žebrák) byl kněz a vlastenecký básník.\n\nVystudoval piaristické gymnázium. Po ukončení teologických studií působil na farách v Praze, Pečici, Velizi, Mirošově, až se stal roku 1826 děkanem v rodném Žebráku. Jak na faře ve Velizi, tak později v Žebráku se u něj scházela místní společnost národních buditelů – literátů a členové Puchmajerovy básnické skupiny. Do řady vycházejících almanachů a časopisů posílal své příspěvky, hlavně básně. Některé z nich zlidověly, např. Ukolébavku zhudebnil Jakub Jan Ryba. Překládal klasiky z italštiny a vydával díla jiných básníků svým nákladem. Byl starším bratrem spisovatele a úspěšného advokáta Jana Nejedlého.\n\nPamátky na oba bratry uchovává muzeum v Žebráku. Pochován je v Žebráku a na domě bratrů Nejedlých je umístěna pamětní deska.\n\n\n\n"}
{"id": "273044", "url": "https://cs.wikipedia.org/wiki?curid=273044", "title": "Žralok bělavý", "text": "Žralok bělavý\n\nŽralok bělavý, nazývaný též jako žralok býčí (\"Carcharhinus leucas\") je mohutný a velký druh žraloka. Žije především v mělkých teplých vodách podél pobřeží, vyskytuje se i v ústí velkých řek, někdy pluje i daleko proti proudu a tudíž bývá zaznamenán i hluboko ve vnitrozemí. Délka dospělých jedinců se pohybuje od 2 do 3,5 metru, zcela výjimečně i více. Hmotnost dosahuje 90 až více než 300 kg. Má okrouhlý masivní rypec, velké žeberní štěrbiny a velkou hřbetní ploutev. Tělo má svrchu zbarvené šedě, břicho je bílé. Je považován za jednoho z nejnebezpečnějších žraloků a je zodpovědný za mnoho útoků na člověka v pobřežních oblastech.\n\nObývají obyčejně teplé, mělké vody podél pobřeží, případně pak řeky. V moři se pohybuje v oblasti do hloubky 150 m, ale obvykle nepřesáhne hranici 30 m. V Atlantském oceánu se nalézá od Massachusetts, jižní Brazílie až po Maroko a Angolu. V Indickém oceánu obývá území od Jižní Afriky po Keňu, Indii, Vietnam a Austrálii. Velká část celkové populace žraloků bělavých žije u pobřeží nebo v řekách Austrálie. Odhaduje se, že u pobřeží Brisbanu v Austrálii žije více jak 500 žraloků bělavých. Na rozdíl od většiny ostatních mořských žraloků dokáže tento druh po určitou dobu žít ve sladké vodě. Často je viděn v oblastech řek, které jsou značně vzdálené od moře, často se tak děje v Amazonce, kde byl spatřen 4000 kilometrů od ústí řeky na území Peru. V řece Mississippi byl spatřen téměř 3000 kilometrů od ústí do moře. Žraloci bělaví se vyskytují také ve sladkovodním jezeře Nikaragua a v indické řece Ganga, kde bylo několik útoků žraloka bělavého na člověka neprávem připisováno vzácnému žraloku ganžskému.\n\nLoví samotářsky a jeho kořistí se obvykle stávají ryby, jiní žraloci (např. polorejnok kalifornský), delfíni, želvy, ptáci, měkkýši, korýši a dokonce i savci žijící na souši. Nepohrdne ani mrtvolou. \n\nŽralok bělavý celosvětově proslul svým nepředvídatelným, často velice agresivním chováním, které vyústilo k názoru, že žraloci bělaví pobývající v mělkých vodách jsou často nebezpečnější člověku než ostatní druhy žraloků v témže prostředí. Navíc několik útoků žraloků bělavých na lidi bylo mylně přisuzováno jiným druhům žraloků, zvláště pak žraloku bílému a tygřímu. Útoky těchto žraloků při pobřeží New Jersey v roce 1916 se staly inspirací pro román a následný film Čelisti. Jsou vysoce teritoriální a neváhají zaútočit na každého živočicha (včetně člověka), který vstoupí na jeho území. V několika zemích, zvláště pak v Indii, představuje žralok bělavý opravdu velké nebezpečí a může za úmrtí nebo napadení mnoha lidí. \n\nŽraloci bělaví se rozmnožují v létě, často v poloslaných vodách v ústí řek. Po zhruba roční březosti rodí samice až 13 mláďat (jsou živorodí). Mláďata jsou po narození zhruba 70 cm dlouhá a pohlavní dospělosti dosahují v 10 letech života. Mezi mláďaty se často projevuje kanibalismus.\n\n"}
{"id": "273052", "url": "https://cs.wikipedia.org/wiki?curid=273052", "title": "Seznam československých parašutistů v boji proti nacismu", "text": "Seznam československých parašutistů v boji proti nacismu\n\nToto je seznam československých parašutistů, kteří bojovali za druhé světové války proti nacismu. Jedná se o vojáky, kteří absolvovali speciální paradesantní výcvik za účelem vysazení na území Protektorátu, v jiných okupovaných zemích západní Evropy nebo v oblasti východní fronty v letech 1941-1945.\nTento seznam je rozdělen do pěti částí:\n\n\"Růžově jsou označeni parašutisté, kteří dobrovolně a aktivně spolupracovali s nepřítelem.\"\n\n\"Modře jsou označeni parašutisté, kteří přistoupili na pasívní spolupráci s nepřítelem či spolupráci předstírali.\".\n\nParašutisté zvláštní skupiny „D“ při II. odboru MNO vycvičení v Anglii a v rámci jednotlivých operačních skupin nasazení v Evropě, Protektorátu, na Slovensku, v Itálii apod.\n\nParašutisté zvláštní skupiny „D“ při II. odboru MNO vycvičení v Anglii, kteří měli být vysazeni v rámci jednotlivých operací v závěru války, ale jejichž operace již nebyly (převážně) z politických důvodů uskutečněny\n\nParašutisté výsadků vycvičených a organizovaných americkou zpravodajskou službou OSS.\n\nParašutisté, kteří byli vyškoleni v Sovětském svazu a určeni pro seskok do nepřátelského týlu na východní frontě. Tyto skupiny vysílaly GRU (Hlavní správa rozvědky Rudé armády), ČsVM (Československá vojenská mise v SSSR), NKVD, UŠPH (Ukrajinský štáb partyzánského hnutí), velení ukrajinských frontů (1.,3. a 4. UF) a moskevské vedení KSČ.\n\nParašutisté, kteří byli vyškoleni v Sovětském svazu a určeni pro seskok do nepřátelského týlu na východní frontě. Tyto skupiny vysílaly GRU (Hlavní správa rozvědky Rudé armády), ČsVM (Československá vojenská mise v SSSR), NKVD, UŠPH (Ukrajinský štáb partyzánského hnutí), velení ukrajinských frontů (1.,3. a 4. UF) a moskevské vedení KSČ.\n\n\n"}
{"id": "273066", "url": "https://cs.wikipedia.org/wiki?curid=273066", "title": "Jan Eudes", "text": "Jan Eudes\n\nSvatý Jan Eudes (14. listopadu 1601, Ri – 19. srpna 1680, Caen) byl francouzský katolický kněz, zakladatel kongregace eudistů a kongregace sester od Dobrého Pastýře.\n\nNarodil se ve vesnici Ri v severozápadní Francii. V roce 1625 přijal kněžské svěcení. Tehdy již byl členem kongregace oratoriánů.\n\nChtěl podporovat výchovu kněží, v čemž mu ale oratoriáni příliš prostoru neposkytovali. Založil proto novou kongregaci, jejíž členové si začali říkat \"eudisté\". V té zcela rozvinul svou horlivost v duchu, který stanovil tridentský koncil.\n\nKromě výchovy kněží měli eudisté ještě jedno, neméně důležité poslání - a sice šíření úcty k Srdci Ježíšovu a Srdci Panny Marie. Dále se kongregace věnovala činnosti při lidových misiích - zde proto, že ruku v ruce s duchovní péčí o kněze jde rovněž duchovní péče o věřící lid.\n\nJan Eudes v sedmdesáti pěti letech onemocněl, přesto pokračoval v lidových misiích po farnostech. Při těchto misiích kladl důraz na dostatek prostoru pro zpověď. Brzy po onemocnění zemřel. Blahořečen byl v roce 1909, svatořečen roku 1925.\n\n\n\n"}
{"id": "273069", "url": "https://cs.wikipedia.org/wiki?curid=273069", "title": "František Faustin Procházka", "text": "František Faustin Procházka\n\nFrantišek Faustin Procházka (13. ledna 1749, Nová Paka – 2. prosince 1809, Praha) byl český kněz a buditel, spisovatel, překladatel a správce Pražské univerzitní knihovny. \n\nV Nové Pace vychodil obecnou školu a získal zde základy hudby a zpěvu. Poté studoval v cisterciáckém klášteře ve slezském Křešově (\"Grüssau\", dnes část města Kamienna Góra) a na jezuitské koleji v Jičíně, nakonec filosofii v Praze. \n\nStejně jako Josef Dobrovský byl žákem a přítelem spisovatele V. F. Durycha. V roce 1767 vstoupil do kláštera ve Vranově na Moravě a jako V. F. Durych se stal členem paulánského řádu. V klášteře přijal řeholní jméno Faustin. Po zrušení kláštera byl později jmenován direktorem všech gymnasií v Čechách a správcem pražské Univerzitní knihovny. Napsal dvě rozsáhlé práce o dějinách české a moravské literatury, spolu s Durychem přeložil a vydal tzv. Bibli Marie Terezie (1780), později vlastní opravený překlad Nového zákona a roku 1804 celé Bible. Vydal Pulkavovu kroniku a Dalimilovu kroniku a psal literární kritiky.\n\nPsal a vydával své práce v češtině, latině i německy.\n\n\n\n\n"}
{"id": "273070", "url": "https://cs.wikipedia.org/wiki?curid=273070", "title": "Jan Křtitel de la Salle", "text": "Jan Křtitel de la Salle\n\nJan Křtitel de la Salle (30. dubna 1651, Remeš ve Francii – 7. dubna 1719, Rouen) je francouzský katolický světec, kněz a reformátor školství.\n\nPocházel ze zámožné rodiny a měl devět sourozenců. Když mu bylo 16 let, stal se kanovníkem v katedrále v Remeši, ve 27 letech se stal knězem (1678) a doktorem teologie (1680). Později opustil svou pozici kanovníka v Remeši a založil náboženskou komunitu oddanou vyučování, distribuoval své bohatství k chudým během obzvláště kruté zimy.\n\nRoku 1680 (1684) zakládá Kongregaci školských bratří, více známé jako De la Sallovi Bratři (ve Velké Británii a Austrálii) nebo běžně v USA zase jako Křesťanští Bratři; velmi často jsou zaměňováni se shromážděním z Irska stejného jména, založeného požehnaným Edmund Ignatius Rice. Ve vyučování zavádí mnoho změn, např. vyučování v mateřské řeči místo latiny, zákaz tělesných trestů, školení dělníků při jejich povolání, zakládání obecných škol, zřizování učitelských ústavů, stálý zřetel na lidové vrstvy, a to všechno byly novoty, které narážely na odpor.\n\nByl kanonizován papežem Lvem XIII. 24. května 1900 a jeho svátek připadá na 7. dubna. Byl prohlášen za svatého patrona učitelů roku 1950 papežem Piem XII..\n\n"}
{"id": "273072", "url": "https://cs.wikipedia.org/wiki?curid=273072", "title": "Turecká vlajka", "text": "Turecká vlajka\n\nVlajka Turecka: dnešní podoba turecké vlajky pochází z roku 1844. Je to červený list s bílým půlměsícem a bílou pěticípou hvězdou, starými symboly islámu: půlměsíc byl na osmanské vlajce už v 16. století a hvězda (dříve byla osmicípá) od roku 1793. Hvězda se zvenku zhruba dotýká jedním cípem pomyslné spojnice dvou rohů půlměsíce a celý emblém je posunutý od středu kousek k žerdi.\n\nV letech 1920–1923 byla základní barva vlajky zelená. Dnešní podoba vlajky byla naposledy schválená roku 1936. Z turecké vlajky byla odvozená vlajka tuniská.\n\n"}
{"id": "273075", "url": "https://cs.wikipedia.org/wiki?curid=273075", "title": "Svižníci", "text": "Svižníci\n\nSvižníci (Cicindelinae) jsou velká skupina brouků predátorů.\n\nDříve byli tito brouci klasifikováni jako samostatná čeleď Cicindelidae, ale v současné době jsou zařazováni jako podčeleď Cicindelinae čeledi Carabidae (střevlíkovití). Nejnovější klasifikace je zařazuje jako podskupinu v podčeledi Carabinae, ačkoliv to ještě nebylo šířeji akceptováno. Dosud nebylo dosaženo dohody kam tito brouci patří a to na všech úrovních od čeledi až po poddruhy a je mimořádně složité rozluštit taxonomickou literaturu týkající se této skupiny. Bylo rozpoznáno asi 2.100 druhů a mnozí entomologové (taxonomisté) je klasifikují rozdílně výše nebo níže, podle svých zvyklostí.\n\nSvižníci mají často velké vypouklé oči a velká zahnutá kusadla. Všechny druhy jsou predátory, jako dospělci i v larválním stadiu. Rod \"Cicindela\" je rozšířen kosmopolitně. Další známější jsou rody \"Megacephala\", \"Omus\", \"Amblycheila\" a \"Manticora\". Zatímco členové rodu \"Cicindela\" jsou obvykle denními živočichy a zdržují se venku v největších vedrech, všichni příslušníci rodů \"Megacephala\", \"Omus\", \"Amblycheila\" a \"Manticora\" jsou aktivní v noci. V rodech \"Cicindela\" a \"Megacephala\" jsou často pestrobarevní brouci, zatímco ostatní rody jsou převážně jednobarevně černé.\n\nSvižníci rodu \"Manticora\" jsou největšími představiteli podčeledi Cicindelinae. Žijí v pouštích Jižní Afriky.\n\nLarvy svižníků žijí ve válcových doupatech, sahajících do hloubky asi jednoho metru pod zem. Na úrovni země se doupě rozšiřuje a svažuje směrem ke středu, takže hmyz který se dostane do tohoto trychtýře spadne dolů a stává se kořistí larvy. Někteří svižníci žijí na stromech, ale většina jich běhá po zemi. Brouci žijí na pobřeží moří a jezer, v písečných dunách a v hlinitých březích potoků.\n\nSvižníci jsou považováni za jeden z indikátorů čistoty životního prostředí, které jsou zmiňovány v ekologických studiích.\n\n\n\n\n"}
{"id": "273076", "url": "https://cs.wikipedia.org/wiki?curid=273076", "title": "Španělská vlajka", "text": "Španělská vlajka\n\nVlajka Španělska má tři vodorovné pruhy v barvách červené, žluté a červené (1:2:1) a je odvozená ze středověkého aragonského znaku.\n\nPodle nepravdivé legendy západofranský král Karel Lysý (848–877) po boji s Maury ponořil prsty do krve svého zraněného spojence, aragonského hraběte Wilfreda I., a otřel je o jeho doposud prázdný štít; tak vznikl znak.\n\nČerveno-žluto-červená vlajka pro válečné loďstvo byla vytvořená roku 1785 (se znakem Kastilie a Leónu); roku 1793 se stala vlajkou státní. Revoluce z roku 1868 nahradila dolní červený pruh barvou fialovou a královský znak znakem republikánským, ale po pádu republiky se od roku 1875 znovu používala královská vlajka. Druhá republika z let 1931–1939 se vrátila k trikolóře složené ze třech stejně širokých pruhů v barvách červené, žluté a fialové, ale diktátor Franco obnovil už roku 1936 červeno-žluto-červené pruhy v poměru 1:2:1, doplněné do roku 1939 dosavadním republikánským znakem, v letech 1939–1981 znakem frankistickým. Nový znak z roku 1981 má čtvrcený štít, ve kterém jednotlivá pole reprezentují Kastilii (v červeném poli zlatý hrad), León (ve stříbrném poli červený, zlatě lemovaný lev ve skoku), Aragonii (ve zlatém poli čtyři červené pruhy) a Navarru (v červeném poli zlatý řetěz). Zespodu vsunuté stříbrné pole s granátovým jablkem v přirozených barvách patří Granadě. Modrý srdcový štítek s červenou bordurou a se třemi zlatými liliemi (2+1) náleží vládnoucí dynastii. Nad štítem je královská koruna, která se opakuje ještě nad levým stříbrným sloupem doprovázejícím štít, zatímco nad pravým sloupem je císařská koruna. Herkulovy sloupy reprezentují Gibraltar a Ceutu, jsou ovinuté červenými stuhami s devizou \"PLUS ULTRA\". Ve středověku znělo toto heslo \"Non plus ultra\" (Dále už nic), protože se za Gibraltarem nepředpokládala už žádná zem. Po objevení Ameriky ho však císař Karel V. opravil na \"Plus ultra\" (Ještě něco dále). Znak je na vlajce posunutý blíže k žerdi (jeho svislá osa je od něj vzdálená polovinou šířky vlajky). \n\nŠpanělská vlajka se používá – mimo regionálních vlajek – též na Kanárských ostrovech.\n\n\n"}
{"id": "273078", "url": "https://cs.wikipedia.org/wiki?curid=273078", "title": "Fireside Poets", "text": "Fireside Poets\n\nFireside Poets (\"Fireside\" – místo u krbu, přeneseně rodina, domácnost, možno tedy přeložit jako \"Básníci rodinného krbu\", další názvy: \"Schoolroom\", tj. \"Učebna\", a \"Household Poets\", tj. \"Básníci domácnosti\") byla skupina amerických (přesněji řečeno novoanglických) básníků 19. století. Členy skupiny byli Henry Wadsworth Longfellow, William Cullen Bryant, John Greenleaf Whittier, James Russell Lowell a Oliver Wendell Holmes. Šlo o první směr americké poezie, který co do popularity jak doma, tak v zahraničí, mohl soupeřit s poezií britskou.\n\nFireside Poets kladli důraz na formální přesnost svých básní, přesné metrum a užití rýmovaných slok, protože jejich básně byly určeny k memorování a recitaci, jak doma, tak na školách, kde měly být přednášeny u “rodinného krbu”. Nejčastějšími tématy jejich poezie byly domácí život, mytologie a politika Ameriky. \n"}
{"id": "273080", "url": "https://cs.wikipedia.org/wiki?curid=273080", "title": "Jacques Soustelle", "text": "Jacques Soustelle\n\nJacques Soustelle (3. února 1912 Montpellier – 6. srpna 1990 Neuilly-sur-Seine) byl francouzský antropolog a politik, který se specializoval na Mexické předkolumbovské civilizace. Od roku 1938 vedl společně s Paulem Rivetem instituci Musée de l'Homme. Několikrát zastával ministerský úřad, byl guvernérem Alžírska a poslancem Národního shromáždění a členem francouzské Akademie věd.\n\nJacques Soustelle se po okupaci Francie připojil k francouzskému odboji a v Londýně pro Charlese de Gaulla vedl výzvědnou službu. V roce 1945 se stal ministrem informací a poté ministrem kolonií.\n\nV letech 1955–1956 ho tehdejší francouzský ministerský předseda Pierre Mendès-France jmenoval generálním guvernérem Alžírska, kde se měl zabývat především integrací muslimského obyvatelstva do francouzských departmentů na březích Středozemního moře. Soustelle podporoval návrat Charlese de Gaulla do pozice prezidenta a v roce 1958 se stal ministrem informací. V roce 1959 v době vrcholu alžírské války za nezávislost byl jmenován státním tajemníkem, pověřeným Charlesem de Gaullem správou zámořských území Francie. Soustelle odmítal nezávislost Alžírska, v roce 1960 byl odvolán z vlády a připojil se k Organisation de l'armée secrète, krajně pravicové, nacionalistické organizaci, která se pokoušela zabránit nezávislosti Alžírska násilnými prostředky. V letech 1961 až 1968, kdy byl amnestován, žil v exilu.\n\nJacques Soustelle byl celkem třikrát zvolen do Národního shromáždění, dolní komory Francouzského parlamentu a to v letech 1945–1946 a 1951–1958 jako Gaullista a v letech 1973–1978 jako člen Reformní strany.\n\nUž v mládí ho zaujaly mimoevropské kultury. Chtěl se věnovat studiu lingvistiky indických jazyků a čínské filosofii. Krátce po příchodu do Paříže, kde studoval se seznámil s profesorem nového Etnologického institutu Marcelem Maussem, kterého velice uznával.\n\nJacques Soustelle v roce 1930, v osmnácti letech, absolvoval studia filosofie a etnologie na Lyceu v Lyonu. Profesorem byl jmenován v roce 1937. V letech 1932–1934 prováděl výzkum původních kultur Mexika, kam se do roku 1940 ještě několikrát vrátil. Zkoumal především indiány Otomí a Lacandonské Maye. Od roku 1938 spolupracoval s Paulem Rivetem ve vedení Musée de l'Homme a vyučoval na vysokých školách. V roce 1983 byl zvolen členem francouzské Akademie věd.\n\n\n"}
{"id": "273081", "url": "https://cs.wikipedia.org/wiki?curid=273081", "title": "Drahomyšl (Polsko)", "text": "Drahomyšl (Polsko)\n\nDrahomyšl (, ) je vesnice v jižním Polsku ve Slezském vojvodství v okrese Těšín ve gmině Strumeň. Leží na území Těšínského Slezska na řece Visle, do níž se v západní části obce – osadě Knaj – vlévá Knajka. Patří k rybníkářské oblasti zvané \"Žabí kraj\". Podle sčítání lidu v roce 2011 zde žilo 2 181 obyvatel, rozloha obce činí 14,66 km².\n\nPrvní zmínka o Drahomyšli pochází z roku 1452. Vesnice patřila rodu Czelových, pak od roku 1619 Bludovských, a v roce 1737 se stala sídlem Kalischů, kteří se významně zasloužili o rozvoj vesnice založením velkostatku, v jehož rámci působil mlýn, pila, lihovar a pivovar. Roku 1786 vznikl na místě starší stavby barokně-klasicistní zámek s parkem, o dva roky později pak začala naproti zámku výstavba evangelického kostela, jednoho z jedenácti na Těšínsku postavených na základě Tolerančního patentu Josefa II. Kostel a zámek patří k hlavním památkam Drahomyšle.\n\nMezi lety 1924 až 1960 existoval v Drahomyšli hřebčinec (\"Państwowe Stado Ogierów Drogomyśl – Státní hřebčinec Drahomyšl\"). V roce 2007 se chov koní do obce vrátil v podobě \"Centra plemenitby koní (Centrum Rozrodu Koni)\", které je organizačně součástí hřebčína v Ochabech.\n\nVesnice se vyznačuje náboženskou pestrostí. Kromě evangelického kostela se zde nachází i katolický (moderní chrám z roku 1969) a dvě modlitebny Svědků Jehovových.\n\nObcí probíhá čtyřproudová státní silnice č. 81 spojující Katovice se Skočovem a Vislou, a také železniční magistrála Krakov – Bohumín – Vídeň aneb historická Severní dráha císaře Ferdinanda. Ve stanici \"Drogomyśl\" zastavují osobní vlaky do Čechovic-Dědic, Žibřidovic a Těšína.\n\n"}
{"id": "273082", "url": "https://cs.wikipedia.org/wiki?curid=273082", "title": "Polská vlajka", "text": "Polská vlajka\n\nVlajka Polska je tvořena listem o poměru stran 5:8 a je podélně rozdělená na dva pruhy: horní bílý a dolní červený. Státní vlajka má uprostřed bílého pruhu znak (bílou, korunovanou orlici na červeném štítu).\n\nBarvy polské vlajky pocházejí z polského znaku, bílé orlice s korunou v červeném poli, který vznikl roku 1228. Tyto barvy jsou ustanovené v polské ústavě. Odstín červené barvy se v historii několikrát změnil.\n\nV ústavě z 31. ledna 1980 je červená barva popsaná podle vzoru \"CIELUV\" (barevné rozhraní):\nČervená na barevném vzoru přijatá v ústavě je o něco tmavší než rumělková.\n\nVlajka bez znaku se užívá na souši. Vlajku s orlicí užívají polští námořníci během plaveb po moři a podle článku 8 ústavy z roku 1997:\n\nBílá barva reprezentuje touhu po míru a červená byla v období let 1945–1989 symbolem socialismu. Symbolika barev se vyvíjela s dobou, jsou různé interpretace:\n\nBílá a červená barva pochází z erbů ze 13. století, ale oficiálními národními barvami se staly až 7. listopadu 1831, během listopadového povstání, schválil polský parlament (polsky: \"Sejm\") rozhodnutí, že polská vlajka bude bílá a červená (podle barev znaku Polsko-litevské unie). Vlajku schválili 1. srpna 1919. V ústavě stojí: „Barvami Polské republiky jsou bílá a červená v podélných souběžných pásech, horní je bíly a dolní červený“.\n\nZ ústavy přijaté roku 1919 nebylo zřejmé, jaký má být odstín červené barvy. Až o dva roky později vydalo Ministerstvo války brožurku \"Godło i barwy Rzeczypospolitej Polskiej\" (Znak a barvy Republiky Polské, autor: Stanisław Łoz), která zobrazovala barvy znaku a vlajky země. Červená barva na vlajce měla karmazínový odstín.\n\n13. prosince 1927 polský prezident svým nařízením změnil odstín červené na rumělkový. Toto rozhodnutí nabylo účinnost 28. března 1928 a dovolovalo používání starších vlajek do 28. března 1930. Rumělkový odstín zůstal na polské vlajce do roku 1980.\n\nOd roku 1955 jsou v Polsku dva vzory vlajek. Jeden, už popsaný výše a druhý, na kterém je uprostřed horního bílého pruhu zobrazená polská orlice. Polskou vlajku s orlicí ve středu používají polští námořníci během plaveb po moři. Tato vlajka byla taktéž schválena v roce 1919 a byla určena pro polské zastupitelské úřady v zahraničí a obchodní lodě. V letech 1928-1938 byla vlajka s orlicí jen námořní vlajkou na odlišení se od běžné vlajky. Od roku 1938 ji opět používají polské úřady v zahraničí.\n\nDekret ze 7. prosince 1955 potvrdil toto užívání vlajky a rozšířil ho o letiště a letadla létající do zahraničí. Ústava z 31. ledna 1980 rozšířila používání vlajky o přístavní úřady. Obrys orlice červeným lemem v bílém páse se také změnil se změnou státního znaku.\n\nV roce 1992 nová polská vláda potvrdila, že zástava zůstane v platnosti i nadále.\n\nOd roku 2004 se 2. května slaví v Polsku den vlajky.\n\nPolsko je členěno na 16 vojvodství. Všechny užívají vlastní vlajky. Ne všechny vlajky jsou obdélníkového tvaru.\n\n\n"}
{"id": "273086", "url": "https://cs.wikipedia.org/wiki?curid=273086", "title": "Teotihuacán", "text": "Teotihuacán\n\nTeotihuacán je jedna ze starých mezoamerických kultur, mezi 1. a 8. stol. n. l. nejvýznamnější náboženské centrum celé Střední Ameriky. Zříceniny Teotihuacánu leží dnes necelých 50 kilometrů severovýchodně od Mexico City. Teotihuacán je nejen v mexických mýtech popisován jako zvláštní, magické, posvátné místo skrývající mnoho tajemství a ohromující svojí monumentalitou. Aztékové 800 let po zániku civilizace Teotihuacánu věřili, že právě zde byl po poslední kosmické katastrofě obnoven svět a stvořeno nové Slunce.\n\nZříceniny Teotihuacánu leží na vyprahlé náhorní plošině v nadmořské výšce asi 2200 metrů. Velkolepé stavby se tyčí v údolí, na značném prostoru, dobrých 5 km dlouhém a skoro 3 km širokém. Teotihuacán byl náboženským centrem, kde se scházely desetitisíce lidí.\n\nTrosky posvátného města poprvé objevili Aztékové, kteří tuto oblast osídlili 700 let poté, co bylo město kolem roku 600 n.l. opuštěno. Jeho bývalá krása na ně udělala takový dojem, že uvěřili, že je to rodiště bohů. Název Teotihuacán pochází právě z aztéckého náhuatlu a znamená \"„město bohů“\" nebo \"„místo, kde se lidé stávají bohy“\" nebo přesněji \"„místo, kde je hojnost bohů“\". To Aztékové pojmenovali hlavní tepnu města Cesta mrtvých a stavby nazvali pyramidou Slunce a Měsíce. Skutečné jméno města ani jeho monumentů neznáme. Doposud je záhadou, kdo byli jeho zakladatelé a jakým jazykem mluvili, protože po sobě nezanechali žádné písemné památky, jen několik nerozluštitelných symbolů či náčrtů. Přestože se již podařilo identifikovat řadu vlivů, jež na Teotihuacán působily, dodnes se neví, odkud přišli a k jaké etnické skupině tito lidé patřili. Proto se zavedl pojem teotihuacánská kultura nebo civilizace Teotihuacánu. Panují domněnky, že to mohli být Toltékové nebo některá z nahuaských skupin, někdo tvrdí, že tito lidé byli Otomiové, a jiní se naopak přiklánějí k názoru, že se jednalo o Totonaky nebo mluvčí miše-sokeských jazyků. Doposud to však jsou jen pouhé hypotézy. Uvažuje se také o tom, že obyvatelé Teotihuacánu byli mnohonárodnostním společenstvím, které uctívalo bohyni zosobněnou v posvátné hoře Cerro Gordo. K této verzi se ve svém článku přiklání i Stanislav Chládek: „Na začátku prvního milénia radikálně změnily demografii centrálního mexického údolí mohutné výbuchy sopek Xitle a Popocatépetl. Starší civilizace, které existovaly před začátkem našeho letopočtu, byly rozsáhlým kataklyzmatem z velké části zničeny a obyvatelé, kteří katastrofu přežili, se přesunuli na sever údolí a založili Teotihuacán.“ Kvůli neznalosti jazyka zatím ani není možné získat více údajů o jménech vládců či o historii a sociálněpolitické organizaci města. Totožnost národa, který způsobil rozkvět největšího a nejvýznamnějšího města v Mezoamerice, zůstane ještě nějakou dobu záhadou.\n\nTeotihuacán vznikl z malé vesnické osady a kolem r. 100 př.n.l. (možná jako následek erupce sopky Popocatépetl) se začal rozrůstat ve velké městské centrum. Rozvíjel se v klasickém období mezoamerických dějin, které se datuje mezi 1. a 8. stoletím n.l.\n\nNejstarší stopy neolitických vesnic v teotihuacánské oblasti se datují do r.500 př.n.l. Teotihuacán vznikl splynutím řady menších vesnic poté, co zde byla objevena čtyřkomorová jeskyně s lávovým tunelem. Jeskyně měla zvláštní význam, neboť její čtyři komory mohly představovat čtyři části mezoamerického kosmu. Během předklasického období se v oblasti středního Mexika začaly prudce rozvíjet dvě vesnice v blízkosti jezera Texcoco – Cuicuilco a Teotihuacán. Někdy kolem roku 100 n.l. bylo Cuicuilco zničeno pravděpodobně sopečným výbuchem a ti, kdo přežili, se uchýlili do Teotihuacánu. Po příchodu těchto obyvatel se začalo formovat obřadní středisko, které se stalo centrem obřadů a osídlení v údolí. Z tohoto období také pocházejí nejstarší posvátné stavby, z nichž nejstarší je pyramida Slunce, postavená přímo nad jeskyní. Byla součástí působivého urbanizačního programu, který se v průběhu 1.stol. n.l. uskutečnil v Teotihuacánu. Zároveň se podařilo přesvědčit okolní venkovské obyvatelstvo, aby se přestěhovalo do města. Na prahu 2. stol. se začal Teotihuacán rozrůstat a přibývalo budov kolem Cesty mrtvých a podél druhé hlavní ulice. Kolem r. 200 n.l. vyrostl v rámci Citadely jeden ze symbolicky nejvýznamnějších monumentů města, Quetzalcóatlova pyramida. Město bylo nejspíše v počátcích řízeno koalicí čtyř vládců.\nMezi roky 250 – 650 n.l. se datuje vrchol teotihuacánské kultury. Město se rozkládalo na 22–25 km a dosáhlo maximálního počtu obyvatel, který se odhaduje až na 200 000. V této obrovské metropoli žilo přibližně 90% populace jižní a jihovýchodní části Mexického údolí. V roce 500 n. l. byl Teotihuacán šestým největším městem na světě a centrem říše, která přímo ovládala zhruba 25 000 km území středního Mexika a měla převahu v celé Střední Americe. Režim, který řídil Teotihuacán, byl militaristický a výbojný, měli dokonce i stálou armádu. Na svém vrcholu bývalo město významným cílem poutí. Lidé, kteří přicházeli do Mexického údolí, obvykle navštívili i Teotihuacán, buď aby v úžasu zhlédli stavby natřené jásavými barvami, anebo aby zde obchodovali nebo se pomodlili. Ke kulturnímu rozkvětu patří i architektonický a umělecký rozvoj. Kromě největších staveb byla přestavěna řada starých budov, vznikla centrální Cesta mrtvých, obydlí se soustřeďovala do residenčních čtvrtí a stavěly se byty v pravém slova smyslu. Původní chatrče z netrvalých materiálů začaly nahrazovat cihlové paláce. Spolu s obrovskou přestavbou dochází k velkému rozkvětu plastických umění. Figurky z tohoto období jsou jedny z nejlepších, jaké kdy byly v Mexiku vyrobeny.\n\nV následujícím období po r. 650 dokonalost umění a řemesel upadla a Teotihuacán přestal být posvátným městem. Poslední změny v architektuře byly provedeny nakvap a náhlá změna stylu figurek asi naznačuje, že bylo zavedeno uctívání nových božstev. Nouze, vyvolaná takovou obrovskou přestavbou, pak vedla asi k revoltě.\n\nTeotihuacán existoval asi 700 let. Někdy po r. 500 vstoupil z nejasných důvodů do éry svého konečného úpadku a okolo r. 750 se Město bohů zhroutilo. Nikdo netuší, proč k úpadku došlo. Neexistují psané záznamy z klasického období, z nichž bychom se mohli dozvědět, co se stalo.\n\nKolem roku 700 n.l. podlehla obrovská metropole středního Mexika ohni a byla zničena, na zbytcích staveb byly nalezeny stopy velkého požáru. V současnosti nemáme žádné podložené informace o důvodech zániku této velké kultury. Ve skutečnosti existují dvě velké hypotézy o konci Teotihuacánu. Jedna hovoří o tom, že bylo město dobyto a vypáleno v důsledku invaze nějakého neznámého národa, možná útočníků z města Cacaxtla, asi 220 km na východ. Druhá hypotéza mluví o organizovaném povstání nebo plánovitém opuštění města. Jeho zánik by tudíž způsobili sami obyvatelé. Důvodů mohli mít několik. Poslední velká přestavba s sebou jistě nesla zvýšené nároky na pracovní síly, to mohlo vyvolat vážné nepokoje mezi lidem. S lidovým povstáním by mohly souviset i rozpory uvnitř vládnoucí hierarchie. Mnozí jsou přesvědčeni, že je potkala nějaká katastrofa, ale neví se, proč se je jeho obyvatelé pokusili vypálit a srovnat se zemí, když je opouštěli. Proti rychlému, neplánovanému konci mluví i to, že vnitřní prostory některých staveb byly úmyslně vyplněny kamením. Zaplnění místností snad mělo zabránit nepovolaným osobám ve vstupu do chrámových prostor, nebo mělo znamenat jejich „odsvěcení“. Stavby na povrchu byly spáleny nebo zbořeny a vnitřní prostory masivních budov byly zasypány.\n\nPředpokládá se, že po opuštění, kolem r. 725 n.l., Teotihuacán vyplenili a zničili Čičimékové ze severu. Pak převzali vládu nad městem lidé toltéckého původu, kteří přišli ze severu a smísili původní kulturu a náboženské názory se svými. Jisté je, že kolem r. 900 n.l. byl Teotihuacán již opuštěn a město definitivně zpustlo r. 1000 n.l. Dosavadní archeologické informace nestačí na rozřešení otázky, proč byla tato mocná metropole, po staletí vévodící Mexické rovině, opuštěna.\n\nDějiny teotihuacánské kultury můžeme také rozdělit podle stylu keramiky do čtyř období:\n\nV době největšího rozkvětu se Teotihuacán rozkládal na celkové ploše 22–25 km, uspořádané do pravidelné sítě ulic a bloků. Její rozvržení bylo dáno přesným schématem založeným na čtvercích o rozloze 25 m. Také řeka protékající městem byla odkloněna tak, aby tomuto šachovnicovému plánu odpovídala. Hlavními dvěma cestami jsou severojižní a východozápadní osa, které rozdělují město na čtyři části. Nejdůležitějšími posvátnými stavbami byly stupňovité pyramidy čtvercového půdorysu, z nichž nejstarší pochází z 1.–3. stol. n.l. Na prahu 2. stol. se začal Teotihuacán rozrůstat a přibývalo budov situovaných podél dvou hlavních komunikací města. Největší stavební „boom“ nastal po r. 225 n.l., kdy v blízkosti impozantních obřadních komplexů a rezidencí vládnoucí třídy vznikly obytné čtvrti, které zahrnovaly strukturně složité domy s nádvořími, nádrže na vodu, kanalizaci, ulice a vodní kanály. Město čítalo přes 2000 jednotlivých domů. Lišily se v rozměrech i v tom, kdo v nich žil. Teotihuacán nikdy neměl žádná opevnění. Když město dosáhlo celé své imponující velikosti, nastala změna. Přestavba postihla celý posvátný okrsek, od severu byly všechny stavby přebudovány. Nový styl je méně masivní než ten starší. Místnosti byly zasypány a zmizela průčelí, aby na nich mohly vzniknout plošiny pro budoucí chrámy. Také velké pyramidy dostaly nová schodiště a průčelí.\n\nMěsto se rozkládalo podél ústřední ulice, Cesty mrtvých. Ta se táhla ze severu na jih a zahrnovala asi sto náboženských budov. Architekti budovali město postupně, směrem k jihu od mohutné pyramidy Měsíce. Na její jižní straně vedlo z pravoúhlého nádvoří vzhůru široké schodiště. Okolo náměstí Měsíce stály další svatyně a několik set metrů východně a západně odtud byla dvě malá prostranství, aby byla zachována symetrie prostoru. Z náměstí Měsíce k jihu vedly dvě řady velkolepých budov. Dle krásných fresek objevených uvnitř byla jedna z nich nazvána chrámem Zemědělství. Východně leží skupinka malých mohyl a přímo na jihu se nachází další skupina chrámů kolem Náměstí sloupů. Asi v polovině Cesty mrtvých se vypíná monumentální pyramida Slunce, největší stavba v Teotihuacánu. Směrem k jihu se táhnou menší skupinky staveb vždy rozložených kolem prostranství. Mnohé z nich jsou postaveny tak, že budí dojem patrových staveb, i když v užívání jen jedno podlaží. Východozápadní osa sledovala dráhu souhvězdí Plejád během letního slunovratu. Na jižním konci Cesty mrtvých, v průsečíku obou os, byla dvě ohrazená místa. První sloužilo pravděpodobně jako tržiště a druhé, zvané dnes Citadela, bylo snad nejdůležitější v Teotihuacánu. V jeho středu ležel chrám Opeřeného hada. Vedle těchto monumentů bylo dále identifikováno až 2600 větších staveb rozložených v těsných sekcích, z nichž každá měla svůj vlastní chrám.\n\nHlavním stavebním materiálem byl kámen. Používal se ke stavbě pyramid, chrámů a k dláždění cest. Celá plocha města byla vydlážděna kamenem, a to několikrát. Co se týče pyramid, jejich jádro je tvořeno vepřovicemi. Jsou to velké cihly sušené na slunci, vyrobené z vrstev odpadků (např. keramické střepy nebo figurky), které obyvatelé dříve nahromadili. Z vepřovic byly stavěny i paláce. Povrch pyramid byl z kamenů pokrytých vrstvou malty. Ta se též používala ke spojování kamenných bloků. Při přestavbě stavitelé použili méně otesaných kamenů a uplatnili ve velké míře valouny. V Teotihuacánu byly všechny budovy omítnuté vápennou omítkou a z téhož materiálu byly i podlahy.\n\nMezi charakteristické teotihuacánské architektonické znaky patřil přesný řád, symetrie a použití jednoduchých sloupů. V ceremoniální architektuře města převažuje netradiční styl označovaný jako talud-tablero. Vyznačuje se střídavým používáním šikmých svislých (\"talud\") a kolmých vodorovných stěn (\"tablero\"), oddělených vystupujícími římsami. Dalším typickým znakem byla dekorativní plastika a malba. Paláce, chrámy i pyramidy byly pokryty uvnitř i vně barevnými reliéfy, stejně tak barevné byly i sochy. Mezery mezi kameny zdobili tím, že na ještě mokrou maltu lepili kamínky.\n\n\nTeotihuacán byl nejvýznamnějším poutním centrem celé Střední Ameriky. V určitou dobu opouštěli lidé celé vesnice v mexických horách a mířili na náměstí Teotihuacánu, kde se účastnili obřadů, jež měly zajistit budoucí rozkvět města i obyvatel údolí. Teotihuacán byl přísně organizované město ovládané pevnou rukou náboženských vůdců, kteří zcela vládli nad myslí, duchem i fyzickým bytím lidí. Kněží byli zároveň zdatnými astronomy, sledovali a ovlivňovali cykly veřejného života a pořádali náboženské obřady. Vliv náboženství byl patrný v každé domácnosti a i v těch nejchudších byly běžným vybavením oltáře s nádobkami na pálení vonných látek a figurkami božstev.\n\nHlavními uctívanými božstvy v Teotihuacánu byli Quetzalcoatl (\"Opeřený had\"), Tlaloc a Velká bohyně. Mezi další patří např. Quetzalpapalotl (\"Opeřený motýl\"). Všechna božstva se objevují na nádherně barevných nástěnných malbách zdobících chrámy a paláce.\n\nOpeřený had byl symbolem války, lidských obětí, vody, plodnosti, a hlavně božské autority. O jeho uctívání svědčí i sochy z různých období na velké Quetzalcoatlově pyramidě. Kult Quetzalcoatla – Opeřeného hada se zde objevuje poprvé v mezoamerické historii, později hrál důležitou roli i v aztécké, toltécké a pozdní mayské kultuře. O rozšíření kultu se postarali Toltékové.\n\nDruhým významným božstvem je Tlaloc. Jméno toho aztéckého boha války, deště a bouří se používá i pro označení jeho teotihuacánského předchůdce, jímž byl bůh vody, deště a plodnosti. Pro odlišení se mu někdy říká i \"bůh bouře\". Teotihuacánský Tlaloc byl se svou ženou Chalchihuitilicue, bohyní vody, zobrazován v pro něj typickém vodním světě, kam se po smrti dostalo jen pár vyvolených. Většina nástěnných maleb v palácích zobrazuje scény odkazující na úrodnost a zemědělství a asi nejslavnější je zobrazení „Tlalokanu“, deštného ráje mexické mytologie.\n\nVelká bohyně byla spolu s Quetzalcoatlem a Tlalokem nejdůležitějším božstvem Teotihuacánu. Nejspíše byla ztělesněna v posvátné hoře Cerro Gordo a pyramidy Slunce a Měsíce byly zasvěcené jejímu kultu a s ním spojené plodnosti a úrody. Mezi její znaky patří čtverhranná čelenka, zakulacené uši a sukně. Z jejích rukou obvykle prýští voda. Nejznámější je její zobrazení na nástěnné malbě v Tepantitle. Někteří vědci však pochybují o existenci kultu Velké bohyně, podle nich ikonografická vyobrazení přisouzená této bohyni spolu vůbec nesouvisí a ve skutečnosti jde o několik různých bohů či bohyň.\n\nJeskyně měly v mezoamerickém náboženství zásadní význam, jelikož z nich na svět vycházeli bohové a předci, a byly to také brány do podsvětí, do světa démonů a jiných mocných bytostí. Teotihuacánská jeskyně měla možná zvláštní význam, neboť její čtyři komory mohly představovat čtyři části mezoamerického kosmu. Systém nedávno objevených tunelů a umělých jeskyní pod pyramidou Slunce představoval právě podsvětí. Podzemí sloužilo k různým ezoterickým obřadům, včetně lidských obětí a pohřbů. Teotihuacánští, stejně jako ostatní národy, přikládali masky ze vzácných materiálů na tváře urozených zemřelých a celé postavy obložili šperky. Členům skromnějších tříd se naproti tomu vkládaly do úst obyčejné disky, které měli jako dar na cestu do podsvětí.\n\n\n"}
{"id": "273090", "url": "https://cs.wikipedia.org/wiki?curid=273090", "title": "Veit Stoss", "text": "Veit Stoss\n\nVeit Stoss, polsky také Wit Stwosz nebo Wit Stosz; německé verze jména: \"Veit\", \"Feyt\", \"Veydt\", \"Vit\", \"Víťa\", německé verze příjmení: \"Stoss\", \"Stuosz\", \"Stoß\" (narozen kolem roku 1448 v Horbu nad Neckarem nedaleko Stuttgartu, zemřel 20. září 1533 v Norimberku) byl sochař, grafik a malíř, jeden z nejvýznamnějších představitelů středoevropského pozdněgotického sochařství. Je považován za německého i polského umělce.\n\nO mládí a učení Veita Stosse se neví téměř nic. Snad nějakou dobu pobýval v Porýní, nejspíše ve Štrasburku, kde se setkal s tvorbou Nicolause Gerhaerta z Leydenu, jenž působil ve Štrasburku v letech 1463-1467. Stoss znal velmi dobře také dílo Monogramisty E.S. a Martina Schongauera. Pravděpodobně také navštívil Nizozemí a Brusel a seznámil se zde s tvorbou Rogiera van der Weydena.\n\nV roce 1477 opustil Norimberk a usadil se se svou ženou Barborou rozenou Herzovou v Krakově. Zde vytvořil své nejvýznamnější dílo - \"Mariánský oltář\" v Kostele Nanebevzetí Panny Marie. Po jeho dokončení v roce 1484 zde pracoval ještě na několika zakázkách (např. \"náhrobku krále Kazimíra Jagellonského\" v katedrále na krakovském Wawelu) a v roce 1496 se přestěhoval zpět do Norimberku. Ve stejném roce zemřela jeho žena Barbora.\n\nV Norimberku se Stoss dostal do finančních potíží a 16. listopadu 1503 byl uvězněn za falšování úředních listin. Hrozil mu trest smrti nebo oslepení. S pomocí zetě Jörga Trummera z města Münnerstadtu a po přímluvě několika vážených osobností (např. würzburského biskupa Vavřince von Bibra) mu byl trest zmírněn na vypálení cejchu na obou tvářích a doživotní zákaz opuštění města. Fyzický trest byl vykonán 4. prosince 1503 pomocí rozpáleného železa.\n\nPřes zákaz opuštění města Stoss v roce 1504 uprchl do Münnerstadtu, kde ho městská rada požádala o polychromování a zlacení oltáře, který zde předtím vytvořil Tilman Riemenschneider. V roce 1506 byl v Norimberku znovu uvězněn a nepomohl mu ani přímluvný dopis císaře Maxmiliána Habsburského. V roce 1512 jej císař povolal k vytvoření návrhu císařské hrobky v Hofkirche v Innsbrucku. \n\nV letech 1515-1520 Stoss získal od bohatého florentského kupce Raphaela Torrigianiho zakázku na vytvoření několika soch. V roce 1516 tak pro něj vytvořil sochu \"Tobiáše s Andělem Rafaelem\" (dnes v Germanisches Nationalmuseum v Norimberku). Následovala pak socha \"Svatého Rocha\", která se dnes nachází v bazilice Della Santissima Annunziata ve Florencii. Toto dílo označil Giorgio Vasari za \"zázrak ve dřevě\". V roce 1523 vytvořil oltář pro karmelitský kostel v Norimberku, který se dnes nachází v bamberské katedrále.\n\nVeit Stoss zemřel v Norimberku roku 1533 a byl pohřben na místním Hřbitově sv. Jana v hrobě číslo 268. Zanechal po sobě sedm synů: nejstarší Andreas byl karmelitským mnichem, Stanisław (narozený v Krakově) byl úspěšným sochařem, Florian byl zlatníkem ve Zhořelci, Veit mladší a Willibald byli také sochaři, Johannes malířem a sochařem, a nejmladší Martin byl zlatníkem v Krakově.\n\n\n\n"}
{"id": "273095", "url": "https://cs.wikipedia.org/wiki?curid=273095", "title": "Volker Oppitz", "text": "Volker Oppitz\n\nVolker Oppitz (* 6. prosince 1931, Nový Bor) je německý ekonom a matematik vysloužilý profesor Technické univerzity v Drážďanech. Jeho specializací je manažerského metody, ekonomická teorie, ekonomický proces, teorie rizik, sestavování rozpočtu a kontrola rozpočtu.\n\n"}
{"id": "273096", "url": "https://cs.wikipedia.org/wiki?curid=273096", "title": "Slavomír Kratochvíl", "text": "Slavomír Kratochvíl\n\nSlavomír Kratochvíl (2. ledna 1889 Trnava – 23. listopadu 1914 Moravská Ostrava) byl první oběť českého protirakouského odboje.\nNarodil se v učitelské rodině, vystudoval Vyšší průmyslovou školu v Brně, od roku 1907 pracoval jako technický úředník u firmy Heinik v Přerově. Angažoval se v místním Sokole. Věnoval se výchově sokolského dorostu a o činnosti ve spolku psal do místních novin.\n\n18. listopadu 1914 byl zatčen i se svými třemi spolupracovníky za rozmnožování \"pobuřujících protistátních letáků\" (šlo o báseň zesměšňující vojenskou mašinérii). Náhlý vojenský soud odsoudil Kratochvíla dne 23. listopadu 1914 k trestu smrti, jeden společník dostal 8 let žaláře, zbylí dva byli osvobozeni. Poprava byla vykonána ještě téhož dne.\n\nOstatky Slavomíra Kratochvíla byly slavnostně převezeny a uloženy na přerovském hřbitově 5. ledna 1919. V roce 1933 byla zasazena jeho pamětní deska na budově krajského soudu v Moravské Ostravě.\n\nSlavomír Kratochvíl se v éře první republiky stal spolu s dalšími oběťmi rakouské perzekuce (z nichž nejvýznamnější byl zřejmě Josef Kotek) každoročně připomínanou a uctívanou mučednickou osobností I. odboje.\n\nJe po něm pojmenována ulice v Přerově a sokolská župa.\n"}
{"id": "273098", "url": "https://cs.wikipedia.org/wiki?curid=273098", "title": "Ya Boy", "text": "Ya Boy\n\nYa Boy je pseudonym Williama Josepha Crawforda (* 28. ledna 1984, Fillmore, San Francisco) amerického zpěváka hiphopu.\n\nSvé umělecké jméno, Ya Boy, dostal William od svého bratrance Baileyho.\nV roce 2001 úspěšně zakončil vysokou školu, známou pod názvem El Camino Real High School. Začátkem roku 2002 začal snít o kariéře rappera. Tak se také stalo. Z jeho prvního songu \"16's With Me\" se stal rázem mega hit v celé lokaci San Francisca a Los Angeles. Tento úvodní trhák Ya Boyovi kariéry si vzal do parády známý producent Big D, který ho samploval známou znělkou ze Star Wars. Hned po tomto \"tahu na branku\" si William získal dvojnásobnou pozornost, a to díky tracku \"100 More Bars\", ve kterém byla použita instrumentálka z Jim Jonesova hitu \"We Fly High\". Tři roky na to se Ya Boy rozhodl vydat své debutové album \"Rookie of the Year\".\n\n\n\n\n"}
{"id": "273100", "url": "https://cs.wikipedia.org/wiki?curid=273100", "title": "Nikon F65", "text": "Nikon F65\n\nNikon F65 je jednooká zrcadlovka na kinofilm, vyráběná firmou Nikon v letech 2001–2002. Jednalo se o vylepšenou variantu modelu Nikon F60. I v tomto případě se jednalo o nejnižší a nejlevnější třídu zrcadlovek pro začátečníky v oboru SLR. Varianta F60D má doplněn záznam času a data pořízení snímku na film. Model byl poměrně brzy nahrazen dalším modelem Nikon F55.\n\nProti předchozímu modelu Nikon F60 má F65 možnost připojení dálkové spouště a náhledu hloubky ostrosti. Jinak je mu velmi podobná. Má několik režimů TTL měření osvitu a programů fotografování, centrální zaostřování (jeden bod, vestavěný motor pro pohon objektivů), vestavěný blesk a možnost spolupráce automatiky se systémovými blesky Nikon, motorové převíjení filmu a další funkce. Proti vyšším modelům má pomalejší a méně kvalitní ostření, méně možností nastavení a fotografických režimů a tělo s použitím více plastů na úkor kovů.\n\n \n"}
{"id": "273102", "url": "https://cs.wikipedia.org/wiki?curid=273102", "title": "Kazusa (provincie)", "text": "Kazusa (provincie)\n\nProvincie Kazusa (: 上総国; \"Kazusa no kuni\") byla stará japonská provincie ležící na poloostrově Bósó na Honšú. Dohromady se sousední provincií Šimósa byla rovněž známá pod jménem Sóšú (総州) a samostatně i jako Nansó (南総). Sousedila s provinciemi Awa a Šimósa. Na jejím území se dnes rozkládá centrální část prefektury Čiba.\n\nKazusa byla většinou ovládána z hradního města Ótaki, i když staré hlavní město se nacházelo nedaleko Ičihary.\n\nV období Edo se v provincii Kazusa nacházela následující léna:\n\n\n"}
{"id": "273104", "url": "https://cs.wikipedia.org/wiki?curid=273104", "title": "Engels (město)", "text": "Engels (město)\n\nEngels ( Энгельс) je druhé největší město Saratovské oblasti v jižním Povolží v Rusku. Leží na levém břehu řeky Volhy. Spolu se Saratovem, s nímž je spojen monumentálním Saratovským mostem, tvoří aglomeraci o 1,25 milionu obyvatel; zatímco v Saratově obyvatel pomalu ubývá, Engels roste: v roce 2010 zde žilo 209 160 obyvatel, z nichž většina jsou Rusové; dále zde žijí Kazaši, Tataři, Ukrajinci a další.\nV letech 1918–1941 byl hlavním městem autonomní Republiky Povolžských Němců v rámci Sovětského svazu. Ještě dnes se v okolní oblasti hlásí k německé národnosti na 20 000 osob. \nVe městě Engels se narodil hudební skladatel Alfred Schnittke.\n\nSídlo bylo založeno roku 1747 pod názvem \"Pokrovská sloboda\" ( ). Slovem \"sloboda\" se označovalo sídlo, jehož obyvatelé byly dočasně osvobození od některých povinností vůči státu. Předtím toto území obývali kalmyčtí kočovníci a sídlo chána Ajuky bylo právě na území dnešního Engelsu. Založení sídla je spojeno s nařízením carevny Kateřiny II. o dobývání soli na jezeře Elton a založení řady opěrných bodů na Volze. V polovině srpna 1747 byla pod vedením podplukovníka H. F. Čemodurova založena první skladiště soli. Ukázalo se, že doprava soli koňskými povozy není možná, koně to nezvládali. Proto byli pozváni povozníci s volskými spřeženími. Právě tito povozníci se stali prvními obyvateli nově založené osady. V roce 1914 se sídlo stalo městem s názvem Pokrovsk. Na dnešní název byl Pokrovsk přejmenován podle teoretika komunismu Friedricha Engelse v roce 1931. Most, který spojuje Engels se Saratovem, byl zprovozněn v roce 1965.\n\nDalší závody jsou:\n\nZdrojem elektřiny a tepla je Engelská tepelná elektrárna č. 3.\n\nVe městě je železniční stanice Pokrovsk na Privolžské dráze. Městskou dopravu představují tři linky trolejbusů, maršrutky a meziměstské autobusy, které spojují všechny části města se Saratovem. V minulosti (1966 - 2004) jezdil přes most mezi Engelsem a Saratovem meziměstský trolejbus. Vzhledem k havarijnímu stavu mostu ale bylo trolejové vedení z mostu odstraněno.\n\nVe městě Engels je umístěna jedna z největších leteckých základen na světě. Je to jedna ze dvou zbývajících leteckých základen, na kterých jsou umístěny strategické bombardéry Tu-160 a Tu-95 MS vyzbrojené jadernými zbraněmi.\n"}
{"id": "273105", "url": "https://cs.wikipedia.org/wiki?curid=273105", "title": "Ussuri", "text": "Ussuri\n\nUssuri ( , ) je řeka ve Východní Asii, která pramení v Přímořském kraji v Rusku a poté tvoří státní hranici mezi \"Ruskem\" (\"Přímořský\" a Chabarovský kraj) a ČLR (Chej-lung-ťiang). Je dlouhá 897 km. Plocha povodí měří 193 600 km².\n\nPramení v pohoří Sichote-Aliň a teče severním směrem. Po většinu toku je rovinnou řekou, jen na středním toku se k jejímu korytu přibližují výběžky hor a v těch místech jsou břehy skalnaté a prudké. Na mnoha místech toku se vyskytují zátočiny a říční ramena a v korytě se nachází mnoho ostrovů. V Chabarovsku se vlévá zprava do ramene Amuru.\n\nZdrojem vody jsou převážně dešťové srážky (60 %). Na sněhové připadá během na sníh bohatých zim 30 až 35 % a zbytek tvoří podzemní voda. Průměrný průtok vody na dolním toku ve vzdálenosti 147 km od ústí činí 1150 m³/s.\n\nNejvyšších vodních stavů dosahuje od konce března do srpna a ty jsou způsobené nejprve táním sněhu a dešti a posléze dešťovými povodněmi. Pro řeku jsou charakteristické katastrofální povodně. Zamrzá v listopadu a pod ledem je až do dubna.\n\nJe splavná pro vodáky na horním toku k Lesozavodsku. Nepravidelná vodní doprava je rozvinutá na dolním toku v délce 622 km od ústí. Využívá se k zásobování vodou. Je bohatá na ryby (lipani, vyza velká, jeseteři) a je také místem tření gorbuš (\"Oncorhynchus gorbuscha\") a ket (\"Oncorhynchus keta\"). Okolí řeky je jediné místo světa s přirozeným výskytem kriticky ohroženého tygra ussurijského.\n\nNa ruském břehu řeky bylo dislokováno k ochraně hranic Ussurijské kozácké vojsko.\n"}
{"id": "273106", "url": "https://cs.wikipedia.org/wiki?curid=273106", "title": "Sóšú", "text": "Sóšú\n\nNázev Sóšú () může označovat následující staré japonské provincie:\n\n"}
{"id": "273109", "url": "https://cs.wikipedia.org/wiki?curid=273109", "title": "Roman Koudelka", "text": "Roman Koudelka\n\nRoman Koudelka (* 9. července 1989 Turnov) je český skokan na lyžích. Závodí za klub LSK Lomnice nad Popelkou, jeho osobním trenérem je Richard Schallert. První závod Světového poháru vyhrál 23. listopadu 2014 v Klingenthalu, kde vyhrál díky skokům dlouhým 138 a 139,5 m. Je rovněž juniorským mistrem světa z roku 2007.\n\nS manželkou Andreou má syna Karla.\n\nPrvním Koudelkovým trenérem byl bývalý reprezentant a reprezentační trenér Zdeněk Remsa, který po odchodu z vrcholového sportu vedl v Lomnici nad Popelkou přípravku a žáky. Od 13 let Koudelka skákal na velkých můstcích (K120). Prvního velkého vítězství dosáhl v 17 letech na letním mistrovství republiky v Harrachově 2006.\n\nStartoval na Zimních olympijských hrách 2010, kde se v závodě na velkém můstku umístil na 23. místě, na středním můstku byl dvanáctý a v závodě družstev pomohl českému týmu k sedmé příčce. Zúčastnil se též ZOH 2014, kde skončil v závodě na středním můstku šestnáctý, na velkém devatenáctý a byl taktéž součástí českého týmu, který v závodě družstev zopakoval sedmé místo z Vancouveru 2010.\n\n\n"}
{"id": "273114", "url": "https://cs.wikipedia.org/wiki?curid=273114", "title": "Nápisy na zvonech", "text": "Nápisy na zvonech\n\nNápisy na zvonech jsou epigrafické památky, jejichž studiem se zabývá samostatný epigrafický obor, kampanologie. Nápisy jsou zkoumány z hlediska písma, jazyka, obsahu, datace a techniky provedení. Následující článek se věnuje především nápisům na českých zvonech.\n\nPrvními nápisy jsou zvony vybavovány ojediněle už v 9. století, většího rozsahu pak dosahují ve 12. století. V té době zpravidla ještě nebyly vyráběny tak, jako v pozdějších dobách, tedy přilepováním voskových liter na formu falešného zvonu (viz výroba zvonů), nýbrž technikou jejich vyrývání do vnitřní stěny pláště, což bylo daleko snazší, avšak vzniklé nápisy neměly příliš pěkný vzhled.\n\nPísmem, které se užívalo v nápisech na zvonech až do počátku 15. století je gotická majuskula. V tomto směru byly zvony oproti jiným epigrafickým památkám poněkud opožděny, jinde se gotická minuskula objevuje už od poloviny 14. století. Příčinou byla nepochybně malá vzdělanost a konzervativnost zvonařských mistrů, kteří byli v této době často jen pologramotní a obtížně si zvykali na nový typ písma.\n\nPo r. 1400 zvonaři přecházejí na gotickou minuskuli, přičemž zvonů, na nichž jsou užity oba typy, máme doloženo jen velmi málo. Eventuální dlouhý přechod mezi oběma typy byl pravděpodobně v důsledku husitské revoluce zkrácen na minimum. Kvalita písma upadala zejména v době po husitství, pozvedl ji až rod Ptáčků z Kutné Hory na počátku 16. století.\nKolem r. 1530 se začíná na zvonech uplatňovat třetí typ písma, kterým je humanistická majuskula (kapitála). K změnám v této době ovšem nedochází jenom v písmu, ale i ve výzdobě a celkovém vzezření zvonu – zvony získávají namísto klenutého příklopu plochý, mění se též tvar a výzdoba koruny a na zvonech se kromě biblických výjevů a reliéfů svatých začínají objevovat také erby donátorů.\n\nPřechod mezi gotickými a renesančními zvony, vymezený přibližně léty 1520 – 1540, probíhal různě v různých městech. Ke změně v písmu zpravidla dochází spolu s výměnou generací ve zvonárně, jen zřídka se zvonař odpoutal od typů, které užíval celý život a přešel na humanistickou majuskuli. Jako příklad můžeme uvést třeba pražského mistra Bartoloměje Pražského, děda slavného zvonaře Brikcího z Cimperka, který až do své smrti ve 30. letech 16. století užíval gotickou minuskuli, zatímco jeho syn Ondřej Pražský od r. 1542 už důsledně užívá humanistické písmo.Podobný přístup lze vysledovat u mistra Tomáše z Litoměřic, který rovněž užíval gotickou minuskuli, i když ve 30. letech 16. století můžeme najít několik zvonů s jeho signaturou, na nichž se objevuje nápis v přechodném typu humanistické majuskule. Je ovšem pravděpodobné, že výzdobu těchto zvonů pro mistra Tomáše už vytvářel jeho učedník Jan Konvář.\nObdobí 20.-40. let 16. století je charakterizováno zvláštním, přechodným typem písma (má více označení, nejčastěji nazývané raně humanistická kapitála). Jde o svérázný typ humanistické majuskule s některými neobvyklými znaky, jako je užívání ε místo E, zrcadlově převráceného N, písmen Z, I, L se středním břevnem atd. Tento typ můžeme pozorovat vedle pozdních děl uvedeného Tomáše z Litoměřic např. na zvonech Matěje Špice z Roudnice nad Labem nebo mistra Stanislava z Prahy. Po tomto poměrně krátkém přechodném období se už začíná užívat běžná humanistická majuskula bez zvláštních znaků – což sice napomáhá čitelnosti nápisů a působí i esteticky lépe, ale zase zde odpadá možnost určit původ nesignovaného zvonu na základě užitého typu písma. Jen zcela výjimečně můžeme najít i zde nějaké charakteristické znaky, způsobené ovšem především nedůsledností zvonařů, projevující se především užíváním některých liter zrcadlově převrácených, jako např. D nebo N. Řadu chyb lze nalézt například na zvonech Mikuláše Löwa, který působil v Praze v 2. polovině 17. století.\n\nParalelním písmem vedle humanistické majuskule je fraktura, kterou u nás poprvé začal užívat Brikcí z Cimperka a udržela se až do meziválečné doby, kdy ji užívaly například zvonařské dílny Heroldů či Pernerů.\n\nV 19. století se začínají objevovat také rozličné ozdobné a historizující typy písma, oblíbené až dodnes, a humanistická majuskula volně přechází v dnešní latinku.\n\nZákladním jazykem, užívaným v nápisech na zvonech va raném období, byla latina. První texty v národních jazycích se začínají v Evropě objevovat ve 13. století. V českých zemích se ovšem čeština na zvonech poprvé objevuje až počátkem 15. století, kdy v Evropě už začínají texty v národních jazycích převažovat. Stále se v literatuře opakuje mylný názor, že nejstarším zvonem s českým nápisem je zvon ze zvonice kostela sv. Petra a Pavla v Přelíci (okres Kladno), který je datován k r. 1386, avšak bezpochyby je o sto let mladší.\n\nNa počátku 16. století došlo v Praze k „renesanci“ latiny, a to především vlivem mistra Bartoloměje, zatímco v mimopražských dílnách se trvale užívá čeština s latinou víceméně vyrovnaně, což ovšem nebude mít dlouhého trvání, protože ve 30. letech 16. století, která lze v tomto směru vidět jako poměrně výrazný zlom, dochazí k přechodu na češtinu, i když latina nikdy zcela nevymizí a užívat se bude až do současnosti.\n\nS úbytkem českých zvonařů za třicetileté války pak dochází k velkému rozšíření němčiny v textech na zvonech, přestože se objevovala už dříve. V příštích staletích se objevují všechny tři jazyky s různou intenzitou v různých oblastech, v závislosti na osobě zvonaře i objednavatele, až do 19. století však bude němčina převažovat.\n\nUžívání jiných jazyků na zvonech není obvyklé, ovšem výjimečné případy přece jen existují (polština na Těšínsku). Když pomineme některé běžné výrazy (např. řecká zkratka IHS nebo hebrejské slovo amen), můžeme v českých zemích narazit na několik málo zvonařských památek s nápisy v azbuce. Jde např. o zvon, doložený v kostele sv. Petra a Pavla v Chlumu (okres Chrudim) nebo dva zvony na výstavě \"České zvonařství\" na zámku ve Vrchotových Janovicích (okr. Benešov).\n\nPo obsahové stránce se texty vyvíjejí postupně od zcela prostých, obsahujících pouze jména svatých. Texty na zvonech, stejně jako reliéfy, mají vyzývat k bohoslužbě a posilovat ve víře, ale také samotný zvon i celou obec chránit před nebezpečím a temnými silami – proto se na zvonech už od počátků užívají jména svatých, a to především Krista, evangelistů a Panny Marie. Oblíbené byly také nápisy, v nichž se objevují pouze jednotlivá písmena abecedy. Jejich význam je jak symbolický (ve významu „od začátku do konce“), tak i ornamentální.\n\nLegendy bývají zpočátku jednořádkové, pokud se text nevešel do jednoho řádku, zvonař jej často raději nechal nedokončený. Jindy (pokud by vynechání citelně oslabilo výpovědní schopnost nápisu – datace, jméno svatého) se s tím zvonař vyrovnal tak, že jej dopsal na příklop a jen výjimečně přistoupil k přisazení druhého řádku, který byl zpravidla jen nelemovaný, jednoslovný. Také první reliéfy, které se na zvonech užívají asi od 13. století, zpočátku pouze obepínají čepec zvonu, neboť tam nemohly mít přílišný vliv na zvuk zvonu. Nejprve jde o jednoduché linky, od 14. století se užívají také ornamentální pásy a zdobné linky (zdvojování, obtisk provazce, vlnovky), pak i samostatné reliéfy. Oblíbeným reliéfem býval prostý křížek na čtyřech stranách zvonu. Dlouho opomíjenou částí ve výzdobě zvonů byla koruna, neboť vytvoření její formy bylo už samo o sobě pro zvonaře dosti nesnadné; od poloviny 15. století se však začíná výzdoba objevovat také na uchách zvonu, nejběžněji šlo o pletence nebo půlkulové výstupky, tzv. pecky. Teprve Tomáš Jaroš z Brna zdobí ucha koruny tvářemi, tzv. maskami.\n\nJednotlivá slova bývají do poloviny 14. století oddělována tečkou, pak se prosazují i jiná dělící znaménka, jako křížek či hvězdička. Nejširšího uplatnění docházejí dělící znaménka v 15. století u mistrů Ondřeje Ptáčka, Tomáše z Litoměřic a jiných, neboť v té době si ještě zvonaři netroufali vyzdobit krk zvonu příliš složitými reliéfy, aby tak nedošlo k narušení výsledného hlasu zvonu. V textech kolem čepce se mezi slovy objevují drobné reliéfy nejrůznějších tvarů (zvonek, konvice, heraldická lilie, muž nesoucí na tyči zvěř a celá řada jiných), přičemž každý zvonař užíval několik svých specifických značek, takže dělící znaménka u nesignovaných zvonů mohou mnohé napovědět.\n\nPoté, co zvonaři dokonaleji ovládnou techniku výroby a odlévání liter, se stávají nápisy stále delšími a obsažnějšími a začínají být také mistry signovány. K většímu rozvoji textů na zvonech dochází v době po husitské revoluci. Oblíbeným trendem se stává užívání biblických citátů či citátů z církevních otců, ať už latinských nebo přeložených do češtiny, vedle toho ovšem i části husitských písní nebo nových obratů. Často se na zvonech bude objevovat např. \"Jan 1;23\" („Jsem hlas volajícího na poušti...“), \"Lukáš 1;28\" („Ave Maria gratia plena, Dominus tecum!“), \"Žalm 24;8\" („O rex gloriae veni cum pace!“) jako prosba o ochranu proti zlu a o Boží přízeň, a samozřejmě nápis INRI (tj. \"Jan 19; 19\"). Pozdější inovací je přidávání odkazu na biblický verš, které se objevuje přímo v textu na zvonu; poprvé toho užívá nejspíše Brikcí z Cimperka. Za určitý úpadek obsahu textů lze považovat období mistra Bartoloměje v 16. století, který se zabýval především otázkou zefektivnění výroby zvonů a texty pro něj byly spíše formalitou, obdobou ornamentální výzdoby. Často tak vznikaly texty, které nedávají smysl.\n\nK novému rozvoji pak texty pozvedl jeho vnuk Brikcí z Cimperka, od něhož se nadále na zvonech objevují rozsáhlé literární útvary, vyprávějící o původu zvonu, donátorech a zvonařovi, které někdy pokrývají i celou plochu zvonu. Tato rozsáhlost textů pak zůstala až do současnosti, i když rovněž závisela především na osobě zvonaře, přání donátora a velikosti zvonu – malé zvony často nenesou žádný nápis, někdy bývají i bez datace.\n\nDatace se na zvonech poprvé objevuje asi ve 12. století, v českém prostředí je nejstarším datovaným zvonem zvon z r. 1286 z Chebu. Až do počátku 15. století nejsou datace běžnou součástí nápisů, teprve po r. 1400 je datována převážná většina zvonů. V té době se také začínají častěji objevovat údaje o provenienci a tvůrci zvonu.\n\nPůvodně se užívaly pouze římské číslice nebo slovní opis, arabské číslice se v českých zemích poprvé vyskytnou v polovině 15. století. Od 17. století se už stanou daleko běžnějšími než číslice římské, i když římské číslice zcela nevymizí a dokonce se dočkají svého obrození v podobě chronogramů. Možné jsou i různé kombinace těchto způsobů a není bez zajímavosti, že způsoby datace zaměňoval i každý jednotlivý zvonař. S jazykem legendy to přílišnou souvislost nemá, i když římské číslice jsou přece jen běžnější ve spojení s latinou.\n\nDatace pomocí římských číslic dělala zvonařům problémy, takže se stávalo, že z nápisu jedno nebo i několik písmen vypadlo a stáří některých zvonů je proto obtížné určit. S tím měli následně potíže i zvonaři – někdy bylo třeba přelít poškozený zvon, ale zvonař si přál zachovat i obsah původního nápisu. Přitom ovšem původní text přečetl chybně a zvon tak získal nesprávnou původní dataci. Původní texty zachovával např. v 19. století pražský německý zvonař Karel Bellmann.\n\nDatace způsobem uvedení funkčního období donátorů mají primárně spíš význam pamětní než datační, a proto jsou nápisy zpravidla datovány i jiným způsobem. Užívá se v době, kdy nápisy nabývají většího rozsahu, tedy koncem 16. století.\n\nZvláštním způsobem datace v nápisech jsou chronogramy. Ty se na zvonech poprvé objevují v průběhu 15. století, ovšem teprve v 17. a 18. století dosahují největšího rozmachu a představují tím také návrat k většímu rozšíření římských číslic v datacích. Chronogramy často bývají příčinou gramatických a jiných chyb v textech a také užívání neobvyklých slov a formulací, protože zvonař potřeboval, aby se v textu objevoval jistý počet některých písmen. Např. se někdy užívá neobvyklé \"CzeChIa\" místo \"boheMIa\". Chronogramy, stejně jako užití číslic, nemají přímou souvislost s jazykem – běžnější jsou sice v latinských legendách, ale můžeme je vysledovat ve zvonových nápisech ve všech třech jazycích.\n\nNápisy na zvonech jsou v drtivé většině případů odlévané spolu s celým výrobkem. Pouze v několika ojedinělých případech najdeme na zvonech nápisy druhotně vysekané nebo vyražené. Samostatnou kapitolu ovšem představují barevné nápisy, jimiž byly zvony označeny v průběhu válečných rekvizic.\n\n\n"}
{"id": "273117", "url": "https://cs.wikipedia.org/wiki?curid=273117", "title": "Anzy-le-Duc", "text": "Anzy-le-Duc\n\nAnzy-le-Duc je malá obec (485 obyvatel v roce 2006) ve střední Francii, département Saône-et-Loire (71), Burgundsko-Franche-Comté, kraji Brionnais. V okolí jsou kamenolomy, pastviny a hlavně vinice.\n\nBenedinktinský klášter v Anzy-le-Duc byl založen roku 913 Letbaltem a patřil k opatství sv. Martina v Autunu. Klášter byl mnohokrát vypálen za náboženských válek a zbytek roku 1791 prodán. Vykoupili jej místní obyvatelé, kteří kostel opravili.\n\nTrojlodní kostel, postavený kolem roku 1100, dnes patří mezi národní památky a je jednou z nejkrásnějších ukázek románské architektury v jižním Burgundsku, v kraji Brionnais. Má příčnou loď, osmibokou zvonici nad křížením, kryptu, kamenný portál a bohatou sochařskou výzdobu. Ke kostelu přiléhají přestavěné zbytky kláštera s kamenným portálem.\n\n"}
{"id": "273119", "url": "https://cs.wikipedia.org/wiki?curid=273119", "title": "Technická univerzita Drážďany", "text": "Technická univerzita Drážďany\n\nTechnická univerzita Drážďany (: ) je se svými více než 35 000 studenty a více než 8 000 zaměstnanci největší univerzitou spolkové země Sasko. Technická vysoká škola byla založena roku 1828 v rezidenčním městě Drážďany. V dnešní saské metropoli se univerzita nachází na třech centrálních místech, stejně jako v několika dalších budovách na okraji města. Na základě počtu studentů se jedná o jednu z největších technických univerzit, která se řadí k deseti největším univerzitám Německa. Je největší univerzitou ve sdružení devíti vedoucích technických univerzit Německa \"TU9\" \"(TU9 German Institutes of Technology e. V.)\". Se svými 126 studijními obory nabízí univerzita nejširší oborové spektrum v Německu a její nabídka studijních kurzů převyšuje nabídku srovnatelných univerzit.\n\n\n\n\n"}
{"id": "273125", "url": "https://cs.wikipedia.org/wiki?curid=273125", "title": "Del-Fi Records", "text": "Del-Fi Records\n\nDel-Fi Records bylo hudební vydavatelství založené a vlastněné Bobem Keanem. Prvním vydaným singlem byl \"Caravan\" od Henri Rose vydaný v roce 1958, známka se však stala slavnější po podpisu smlouvy s Ritchie Valensem. Valensův první singl na této značce byl \"Come On Let's Go\", který byl velkým hitem. Jeho další singl, Donna/La Bamba, byl též velkým hitem. Vydavatelství Del-Fi skončilo 1967. V 90. letech byla značka Del-Fi obnovena, vydáno několik CD s původními nahrávkami a podepsáno několik smluv. V září roku 2003, Bob Keane prodal katalog Del-Fi seskupení Warner Music Group.\n\n\n"}
{"id": "273128", "url": "https://cs.wikipedia.org/wiki?curid=273128", "title": "Spellcross", "text": "Spellcross\n\nSpellcross je počítačová hra, tahová strategie, běžící na platformě MS-DOS/Windows. Její plný název je Spellcross: Poslední bitva, ale kratší označení Spellcross je používanější . U nás byla vydána v prosinci 1997. V anglické verzi roku 1998 a představuje první hru vzniklou v bývalém Česko-Slovensku, která se prodávala i v jiných zemích. Vyvinut byl slovenským vývojářským týmem Cauldron. Ač prodejnost nebyla příliš vysoká, bývá hra i dodatečně velmi dobře hodnocena, jak co se týká grafiky, tak příběhu a atmosféry. Hráč se ve hře ujímá velení nad jednotkami Aliance, se kterými se musí postavit nepříteli známému jen jako Other Side (\"Druhá Strana\"). Ta není hratelná, ovládá ji počítač.\nV Česku hra vyšla v české verzi, která měla oproti anglickému vydání tři stupně obtížnosti (\"anglická verze měla jen dva\"). V roce 1999 byla vydána jako příloha nyní již zaniklého časopisu Excalibur.\n\nPříběh hry je zasazen do začátku nového milénia, kdy je lidská civilizace napadena útočníky, kteří se vynořili jakoby odnikud, aby plenili Zemi a zotročili lidský rod. Města leží v troskách a většina armád ustupuje před tlakem záhadnými útočníka, pojmenovaného jako Other Side. Ve víru těchto apokalyptických událostí vzniká ze zbytků světových armád Aliance, jediná vojenská síla stojící v cestě úplné porážce lidstva.\nProti krvelačným orkům, elfům, démonům a jiným bytostem je nasazena ta nejmodernější technika a nejlepší bojovníci, kteří přežili první střet s Other Side.\n\nNa začátku hry má hráč k dispozici jen několik pěších jednotek různých typů, od lehké pěchoty přes komanda až po minometčíky. Postupně, s přibývajícími vítězstvími, získává hráč přístup ke stále pokročilejším jednotkám, z části skutečně existujícím, z části fiktivním (\"pokročilejší jednotky jsou nasazovány i Other Side\"). S postupem v hodnostech a růstem dobytého území může do armády zapojit i mechanické jednotky, jako obrněné transportéry a tanky. K dispozici jsou i létající jednotky, dělostřelectvo nebo radary.\n\nHierarchie armády Aliance\n\nRota - prapor - pluk - brigáda\n\nHierarchie hodností velitelů\n\nNadporučík - kapitán - major - podplukovník - plukovník - generálmajor - generálporučík - armádní generál\n\nV armádách Other Side bojují převážně jednotky známé z fantasy literatury. Na začátku se hráč setká s jednotkami specializovanými na boj zblízka: Orky a jejich silnější obdobou Ka-Orky, postupně se objevují létající jednotky a stroje založené na primitivních principech. V pokročilejších fázích hry hráč narazí i na nepřátele ovládající magii.\n\nDůležitou součástí hry je také výzkum, jehož zaměření může hráč volit, a který se může soustředit jak na nové technologie, tak na globální výzkumy Other Side, jejich záměrů a jednotek. Každé dobyté území poskytne různé (neobnovitelné) množství zdrojů, které lze rozdělit na příjem (\"peníze\") nebo na výzkum. Záleží jen na hráči jestli, a v jaké výši, zdroje rozdělí. Výsledky výzkumu v podobě nových technologií lze hned využít k vylepšení stávajících jednotek nebo nákupu modernějších.\n\nHra disponuje systémem zkušenosti jednotek. Jednotky získávají za úspěšné útoky na nepřítele zkušenosti a po dosažení určité míry postupují na další úroveň, což zlepší jejich parametry (zvýší se počet akčních bodů a statistiky jako např. útok, obrana, morálka, dostřel). Stejné jednotky má hráč k dispozici i při přesunu na jiná bojiště, dokud nejsou zabity nebo propuštěny. Obecně platí, že zkušenější slabá jednotka bývá silnější než nezkušená silná.\n\nHra se odehrává ve dvou režimech, při prvním je zobrazena mapa oblasti, ve které jsou zvýrazněny oblasti, na které je možno zaútočit. V tomto režimu je možné nakupovat a vylepšovat jednotky, organizovat je do útvarů i zadávat výzkum a číst výzkumné zprávy. Tento režim je tahový, v jednom tahu může hráč zaútočit jenom jednou. Také body/peníze z dobytých území jsou k dispozici jen určitý počet tahů.\n\nDruhý režim je bojový, představuje samotné bitvy s nepřítelem ve vybrané oblasti. Na počátku si hráč rozmístí na startovací pole vybrané jednotky, a po potvrzení začne jeho první kolo. V něm může provádět akce s jednotkami, pokud ty mají k dispozici dostatek akčních bodů. Pokud si přeje kolo ukončit, klikne na tlačítko konce kola a začne kolo soupeře, po jehož ukončení bude zase řada na hráči. V tomto režimu je k dispozici omezený počet uložení, jejich přesný počet závisí na zvolené obtížnosti (8-4-2).\n\nPočet útoků je vyjádřen dobře viditelnými body (červené tečky) na grafickém infu nad jednotkou. Počet útoků závisí jednak na druhu jednotky, jednak na úrovni zkušeností (až +2) a na případných vylepšeních viz Výzkum. Každý útok snižuje akční body jednotky. Každý úspěšný útok zvyšuje morálku jednotky.\n\nČím nižší stav jednotky tím méně útok poškodí nepřítele. Dosáhne-li stav jednotky na nulu jednotka zemře a sní i velitel (pokud byl v jednotce přítomen). Zraněné v jednotce lze léčit stiskem ikony \"Léčení\". Při léčení musí mít jednotka plný počet akčních bodů. Během jednoho léčení je možné vyléčit maximálně tolik zraněných, kolik je bojeschopných členů (nezranění lečí raněné). Počet vyléčených jednotek je však náhodný.\n\nV bojovém módu ovlivňuje bitvu prostředí, v němž se jednotky pohybují. V mapě jsou terénní nerovnosti (kopce, údolí), stavby (budovy, zdi) i přírodní překážky, jako lesy (výrazně snižují dohled) nebo řeky (jsou nepřekročitelné) či bažiny (výrazně zpomalují postup). Jednotky na kopci mají větší dostřel a dohled, proto bývá výhodné kopce obsazovat.\n\nOriginálním prvkem byla možnost zakopání jednotky. To se dělo automaticky, pokud jednotka několik kol neprovedla žádnou akci. Pohyb automaticky ruší zakopání. Úrovně zakopání bylo zobrazena jako žluté tečky v grafickém infu nad jednotkou. Pokud byla jednotka napadena, přicházela místo zdraví a tyto tečky, jednu za každý útok. Pěchota k zakopání potřebovala méně kol nečinnosti proti obrněné technice. Zakopání mělo ovšem i temnou stránku: v případě dlouhé nečinnosti začala jednotka ztrácet morálku, takže když byla napadena, mohla zvolit automatický útěk, bez možnosti hráče zasáhnout. Morálka se také snižuje díky ztrátám zdraví jednotky. Její obnovování probíhá pomalu samovolně, pokud jednotka není nečinná a výrazněji, pokud jednotka úspěšně útočila na nepřítele.\n\n\n\n\n"}
{"id": "273132", "url": "https://cs.wikipedia.org/wiki?curid=273132", "title": "Ustroň", "text": "Ustroň\n\nUstroň (česky též Ústraní nebo Ústráň, ) je lázeňské město v jižním Polsku ve Slezském vojvodství v okrese Těšín. Leží na území Těšínského Slezska v údolí řeky Visly mezi vrcholy Slezských Beskyd, Velkou Čantoryjí a Rovnicí. V červnu 2014 zde žilo 16 005 obyvatel.\nPrvní zmínka o obci (\"item in Ustrona\") pochází z listiny vratislavského biskupství sepsané na rozhraní 13. a 14. století (před rokem 1305). Jednalo se o tzv. Dolní Ustroň kolem dnešní vlakové stanice \"Ustroń\". Horní Ustroň neboli okolí dnešního centra byla založena v 16. století a roku 1607 byli zaznamenáni první osadníci \"na Polance\" (Polana je v současnosti jižní městskou částí). Tyto osady byly spojeny v roce 1839. Městská práva získala Ustroň 28. prosince 1956. Součástí města jsou i dříve samostatné obce Hermanice, Lipovec a Nerodím ležící na sever od vlastní Ustroně.\n\nStarší dějiny města jsou spjaty s hutnictvím. Ve druhé polovině 18. století byla zde nalezena ložiska rud a v roce 1772 založila Těšínská komora v Ustroni první huť na Těšínsku. Její význam klesl po vzniku Třineckých železáren a poslední vysoká pec byla vyhašena v roce 1897. Do roku 2008 však fungovala ještě kovárna, která vyráběla mj. kovové součástky pro automobilové závody v Bílsku-Bělé. Ustroňské muzeum je umístěné do historické hutnické budovy a obsahuje i hutnickou a kovárenskou expozici.\n\nV Ustroni se narodil botanik a cestovatel Theodor Kotschy (1813-1866).\nModerní Ustroň je známa především jako turistická lokalita a lázně. Oficiální lázeňský status byl obci udělen Slezským zemským sněmem v Opavě v roce 1882. Mezi lety 1967 až 1990 vznikl ve čtvrti \"Zawodzie\" (\"Závodí\", pravobřežní část města na svazích Rovnice) komplex šestnácti lázeňských budov přezdívaných kvůli svému charakteristickému trojúhelníkovitému tvaru \"pyramidy\". Ve čtvrti \"Jaszowiec\" se nachází lyžařské středisko. Za zdravím a odpočinkem míří do Ustroně především obyvatelé průmyslových oblastí Slezského vojvodství, k nejznámějším patřil komunistický vůdce Edward Gierek, který na chatě v Ustroni strávil svá poslední léta.\n\n44 % území města zaujímají horské lesy. Ze západu se nad Ustroní tyčí Velká Čantoryje (995 m n.m.) spojená se čtvrtí Polana sedačkovou lanovou dráhou, z východu pak Rovnice, kde se nachází jeden z lépe dochovaných lesních kostelů z dob protireformace.\n\nMěstem probíhá státní silnice č. 81 Katovice–Visla a stejnosměrná železniční trať se třemi stanicemi: Ustroń (Ustroň), Ustroń-Zdrój (Lázně Ustroň), Ustroń-Polana (Ustroň-Polana).\n\n\n\n"}
{"id": "273135", "url": "https://cs.wikipedia.org/wiki?curid=273135", "title": "Píseň o Hiawathovi", "text": "Píseň o Hiawathovi\n\nPíseň o Hiawathovi (anglicky \"The Song of Hiawatha\", v jiné verzi překladu Píseň o Hiawatě) je epická báseň Henryho Wadswortha Longfellowa z roku 1855, volně vycházející z mýtů a legend Odžibvejů, Irokézů a dalších severoamerických Indiánů. Longfellow prohlašoval za zdroj svého díla práce etnografa Henryho Schoolcrafta. Píseň o Hiawathovi nezachycuje autentickou podobu indiánských příběhů, mnohdy se jedná spíš o volnou inspiraci. Vychází z příběhů o odžibvejském hrdinovi Nanabozhovi, mikmackém Glooskapovi a irokézském Hiawathovi, inspiroval se i příběhem Tecumseha, reálného náčelníka Šóníů, který zemřel roku 1812. Všechny tyto indiánské hrdiny transformoval do postavy Hiawathy a přenesl do prostředí Odžibvejů. Indiánská slova, vyskytující se v textu Písně o Hiawathovi jsou vesměs odžibvejského původu.\n\nSvé dílo Longfellow sám označil za „\"indiánskou Eddu\"“, dílo bylo také velmi ovlivněno Kalevalou, konkréně jejím německým překladem – Longfellow například použil ve své básni stejné metrum (nerýmovaný trochejský čtyřstopý verš).\n\nBáseň byla poprvé publikována 10. listopadu 1855 a měla okamžitý úspěch. V anglicky mluvícím světě je velmi známá, má doposud velký ohlas (Hiawathovi se stavějí sochy, je po něm pojmenován tzv. \"Hiawatha National Forest\" v Michiganu, ve městě Pipestone v Minnesotě se každoročně od roku 1949 předvádí tzv. \"Song of Hiawatha Pageant\", jakási rekonstrukce děje eposu, obdobně po Minnehaze je pojmenována celá řada míst v Minnesotě). Je také pokládána za americký národní epos. Byla také mnohokrát parodována.\n\nDruhá a třetí věta Novosvětské od Antonína Dvořáka jsou, jak sám skladatel připustil, inspirovány Písní o Hiawathovi.\n\nDo češtiny bylo dílo přeloženo čtyřikrát, z toho třikrát Josefem Václavem Sládkem (1869 – tato verze se nedochovala, 1872, 1909) a jednou Pavlem Eisnerem (první vydání 1952).\n\nZa zmínku stojí snímek vodopádů Minehaha (Minnehaha Falls) fotografa Alexandra Hesslera, který údajně inspiroval básníka Henryho Wadswortha Longfellowa k napsání \"Písně o Hiawathovi\".\n\nSnímek vznikl během zakázky pro Harper’s Traveler’s Guide v padesátých letech 19. století, když pořizoval krajinářské daguerrotypické snímky řeky Mississippi od města St. Paul až po Galenu v Illinois. Za jediný den v srpnu 1851, Hessler a jeho asistent Joel E. Whitney, pořídili 85 pohledů z Minnesoty, včetně vodopádu Minnehaha. Snímek se dostal do Hesslerovy galerie v Chicagu, kde jej zakoupil George Sumner jako dárek pro svého bratra a senátora Charlese Sumnera z Massachusetts, ten jej ukázal svému příteli básníkovi Henrymu Wadsworthovi Longfellowi, který se tímto obrázkem inspiroval ke známé písni “The Song of Hiawatha.” Oba dva – básník i fotografie – se stali velmi populární, další fotografové cestovali k těmto vodopádům a Hessler kopíroval původní daguerrotypii a prodával ji jako papírové výtisky.\n\nPo krátkém prologu o pěvci Nawadahovi, který jako první zpíval o Hiawathovi, je popsána scéna, v níž „\"velmocný Giče Manito, žití pán\"“ svolal indiánské kmeny, žijící v nesváru a půtkách. Je nespokojen s tím, že jeho děti nedokázaly udržet mír, a oznamuje jim, k nim vyšle toho, kdo mezi ně vnese mír (Hiawathu).\n\nNásleduje patrně nejkrásnější část eposu, totiž píseň o tom, jak se Západní vítr Mudžekíwis stane králem větrů. Mudžekíwis zplodí s Indiánkou Nakomis syna Hiawathu, ale později ji opustí. Hiawatha si v dětství získá věhlas tím, že uloví srnce. Ač nemá otce, vyrůstá v hrdinu. Jednou na lovu odejde do země Západního větru, kde se setká s Mudžekíwem, svým otcem, bojuje s ním, ale nakonec se rozejdou v míru. Na cestě zpět potká Minnehahu, dceru dakotského šípaře, do níž se zamiluje.\n\nV dalším zpěvu se Hiawatha postí za „\"dobro svého lidu, zvelebení lidských kmenů\"“. Po sedmi dnech postu k němu přijde posel od božstev, Mondamin, a vyzve ho k souboji. Hiawatha s ním několikrát udatně bojuje, v posledním boji ho porazí a zabije. Mondamin požádá Hiawathu, aby střežil jeho hrob, že se vrátí, a vzejde z něj dobro pro všechny lidi. Hiawatha tedy hrob pečlivě opatruje. Po čase z něj vyroste kukuřice, „\"dar lidem, jenž jim bude krmí navždy\"“.\n\nHiawatha se spřátelí se dvěma muži, básníkem Čibiabosem a silákem Kwasindem, vyrobí člun a vyzve na souboj obřího jesetera Miše Námu. Miše Náma ho i se člunem spolkne, avšak Hiawatha ho zevnitř zabije. Poté požádá orly, aby ho vyprostily z Miše Námova těla, což udělají. Hiawatha tak Miše Námu porazí. Nakomis poté Hiawathovi vypráví, že jejího otce zabil kouzelník Perlí péro, a požádá Hiawathu, aby se pomstil. Hiawatha k němu putuje, vyzve ho na souboj a porazí ho.\n\nPoté se teprve, přes matčiny protesty, vydá na námluvy k dakotskému šípaři, aby si vzal Minnehahu. Jak otec, tak Minnehahá svolí, a Hiawatha si ji proto odvede domů. Na skvělé svatební oslavě zpívá Hiawathův přítel, pěvec Čibiabos „\"píseň lásky, touhy\"“ a vypravěč Ajagů, jakýsi Baron Prášil, alegorický příběh o Osseovi, Synu Večernice, který zabírá téměř celý jeden zpěv. Svatba dále umožní uzavření míru mezi Dakoťany a Odžibveji.\n\nV následujícím zpěvu Minnehahá provede rituální požehnání polím a Hiawatha zažene od svých polí vrány, vynalezne obrázkové písmo. Čibiabos umírá na lovu, takže za něj Hiawatha truchlí a naučí svůj lid lékařskému umění.\n\nPosléze se vrátí do jeho země lenoch Paupakíwis, který kdysi odešel, a naučí jeho vesnici hrát kostky. Když vyhraje obrovský majetek, chystá se odejít, ale ještě předtím zabije Hiawathovu drůbež a do jeho wigwamu „\"vešed kradmým krokem obrátí vše z líce na rub, rozmetal, kde jen co bylo, na hromadu naházel to, mísy dřevěné a kotle, buvolí a bobří kůže, vydřiny a hranostaje…\"“\n\nKdyž se to Hiawatha dozví, začne ho pronásledovat. Paupakíwis se změní v bobra, posléze v kachnu apod., nakonec je ale zabit Hiawathou. Umírá Kwasind, duchové mrtvých jim přijdou oznámit, jak mají pečovat o hroby, v období hladu umírá Minnehahá.\n\nEpos končí, když k indiánskému kmenu přijdou běloši, šířící křesťanství. Hiawatha vyzve svůj kmen, aby křesťanství přijali, sám od kmene ale odejde.\n\n\"Poznámka: Veškeré citace (většinou parafráze vzhledem k syntaktické struktuře věty hesla) a jména pochází z překladu J. V. Sládka ve verzi z roku 1909, s výjimkou jména samotného Hiawathy, které má Sládek v podobě Hiawata. V tomto případě byla použita druhá varianta jména (Hiawatha), která je užita ve zbytku hesla.\"\n\n<poem>\n„Čest a sláva Mudžekíwu!“\nvolali jsou mladí, staří,\nkdyž se, vítěz, vracel domů\ns wampumovým svatým pásem\nz domoviny Wabasovy,\ntam, kde Bílý králík vládne.\n\nUkrad’ on pás wampumový,\ns šíje vzal ho Miše Mokwě\nhor velkému medvědisku,\npostrachu a hrůze lidí,\njak tu usnul obrovitý,\nležel na vrcholku hory,\nsám jak skála mechovatá,\nšedě, hnědě kropenatá.\n</poem>\n\n\n"}
{"id": "273142", "url": "https://cs.wikipedia.org/wiki?curid=273142", "title": "Nikon F50", "text": "Nikon F50\n\nNikon F50 je jednooká zrcadlovka na kinofilm, vyráběná firmou Nikon v letech 1994-1998, poté byla vystřídána podobným modelem F60. Jednalo se o nejlevnější třídu jednookých zrcadlovek firmy Nikon s automatickým zaostřováním. Varianta F50D umožňovala na negativy zapsat datum a čas snímku.\n\nFotoaparát je vybaven TTL měřením expozice s několika programy, včetně plně automatického a plně manuálního. \nZaostřování je možné jen na jednu svislou linii ve středu záběru. Tělo je vybaveno motorem, spolupracujícím s AF objektivy Nikonu. Nad hledáčkem je malý interní blesk a automatika spolupracuje s některými systémovými blesky Nikon. Fotoaparát nemá náhled hloubky ostrosti ani možnost připojení dálkové spouště.\n\n \n"}
{"id": "273144", "url": "https://cs.wikipedia.org/wiki?curid=273144", "title": "Neferirkare", "text": "Neferirkare\n\nNeferirkare byl v pořadí 3. faraon 5. dynastie. Vládl přibližně 10 let. Nechal postavit největší sluneční chrám z doby 5. dynastie nazvaný \"Oblíbené místo Reovo\", který se zatím nepodařilo nalézt. Hrobku si nechal postavit v Abúsíru, dokončil jí však jeho nástupce faraon Šepseskare. Za jeho doby ochabuje vliv a moc faraona, silný státní byrokratický aparát a kněžstvo ho pomalu oslabuje. Svědčí o tom mj. nápis z hrobky Ptahšepsese, který byl velknězem boha Ptaha v Memfidě.\n\nZprvu byla jeho pyramida stupňovitá, ale později začala přestavba na pravou, tj. jehlanovitou. Přestavba nebyla dokončena. V ruinách přilehlého zádušního chrámu objevili koncem devatenáctého století vykradači hrobů zbytky papyrů chrámového archívu.\n"}
{"id": "273149", "url": "https://cs.wikipedia.org/wiki?curid=273149", "title": "Kyuss", "text": "Kyuss\n\nKyuss je americká rocková skupina založená roku 1987 v Palm Desert v Kalifornii. Založili ji Brant Bjork (bicí), Chris Cockrell (basová kytara), Josh Homme (kytara), and John Garcia (zpěv) ještě pod názvem Katzenjammer. Po vydání svého prvního EP alba v roce 1990, tehdy pod jménem \"Sons of Kyuss\" si zkrátili své jméno na Kyuss a přidal se k nim Nick Oliveri. Za následujících pět let kapela vydala čtyři studiová alba a poté ukončila v roce 1995 svou činnost, respektive v roce 1997, kdy vydala poslední splitové EP album.\n\nNick Oliveri vydržel se skupinou pouze do roku 1992, kdy ho nahradil Scott Reeder, se kterým kapela nahrála album \"Blues for the Red Sun\". V roce 1993 se kvůli neshodám rozhodl kapelu opustit Bjork, kterého nahradil Alfredo Hernández, známý také ze skupiny Yawning Man. John Garcia a Josh Homme zůstali jedinými původními členy v kapele. Po rozpadu v roce 1995 část hudebníků přešla do nové kapely Queens of the Stone Age, další si zahráli i v jiných, například Fu Manchu, Dwarves, Brant Bjork, Eagles of Death Metal, Mondo Generator, Hermano, Unida, Slo Burn a Them Crooked Vultures.\n\nV roce 2010 však kapela nakonec obnovila svoji činnost, na jaře roku 2011 vyrazila na turné a v roce 2012 plánuje vydat další studiové album. Josh Homme, který byl vždy proti obnovení činnosti, byl nahrazen Brunem Feverym. V roce 2012 pak Nicka Oliveriho nahradil další původní člen Yawning Man Billy Cordell.\n\n"}
{"id": "273150", "url": "https://cs.wikipedia.org/wiki?curid=273150", "title": "Chvalkovice na Hané", "text": "Chvalkovice na Hané\n\nChvalkovice na Hané jsou místní částí města Ivanovice na Hané. Původní zemědělská ves leží v úvalu Hané asi 11 km severozápadně od Vyškova v nadmořské výšce 220 m n. m.\n\nPrvní písemná zmínka o Chvalkovicích na Hané pochází z roku 1355.\n\nVývoj počtu obyvatel za celou obec i za jeho jednotlivé části uvádí tabulka níže, ve které se zobrazuje i příslušnost jednotlivých částí k obci či následné odtržení.\n\n\n\n"}
{"id": "273152", "url": "https://cs.wikipedia.org/wiki?curid=273152", "title": "Klaus Nomi", "text": "Klaus Nomi\n\nKlaus Nomi (24. leden 1944, Immenstadt, Německo – 6. srpen 1983, New York), občanským jménem Klaus Sperber, byl vizionář, herec, zpěvák, mistr bizarních kolizí popu, rocku a opery, kabaretiér s neopakovatelnou vizáží.\n\nNarodil se v Německu na bavorském venkově a od malička byl přitahován k divadlu a umění. Miloval rock'n'roll a Elvise Presleyho. Pracoval jako divadelní uvaděč v Berlínské \"Deutsche Oper\". Po práci bavil své kolegy tím, že v ženském make-upu imitoval Elvise a Marii Callas, kterou obdivoval. Po večerech chodil hrát do divadelní společnosti Charlese Ludlama, kde hrál porýnskou služebnou v komickém přepracování Wágnerova cyklu \"Prsten Nibelungův\", nazvaném \"Der Ring Gott Farblonjef\".\n\nV roce 1972 odešel do New Yorku. Pracoval v pekárně v \"East Village\". Svým hranatým učesem a ženským kostýmem udělal dojem na divadelního umělce Joeye Ariase. Seznámil se také s bohémem a malířem Kennym Scharfem a všichni tři pak vystupuovali v rockových klubech \"Hurrah\", \"Exile\", \"Danceterria\", \"Xennon\" nebo \"Mudd\". Jejich vystoupení byla stylizována v prvcích New Wave, Kabuki a Bauhaus. V roce 1976 přišel k učitelce hlasu Ira Stiff (Vera Galupe-Borszch), primadoně \"La Gran Scena Opera Company\".\n\nV klubu \"Mudd\" Klaus narazil na Davida Bowieho, který ho i s Ariasem pozval do své noční televizní show. V roce 1980 na kanále BBC2 v \"New Wave Vaudeville\" Klaus šokoval newyorské obecenstvo skladbou \"Total Eclipse\". S německým rázovitě sekaným přízvukem zpíval o nukleárních mutantech a v refrénu zdvihl ruce v bílých rukavičkách a nasadil operní soprán. Krátce na to natočil u RCA svou první desku, rozešel se s Ariasem a Schaferem a začal se obklopovat profesionálními hudebníky a tanečníky. Deska měla paradoxně větší úspěch v Evropě než v Americe. Druhé album vyšlo o rok později, mimo jiné s cover verzí písně \"Falling in Love Again\", původně nazpívané Marlene Dietrich ve filmu Modrý anděl.\n\nV roce 1982 se u Klause začaly projevovat první příznaky tehdy ještě málo známé nemoci, AIDS. Byl hospitalizován v nemocnici a držen v karanténě. V důsledku AIDS u něj propukla vzácná rakovina kůže, s vážnými dopady na jeho vzezření. 5. srpna 1983 zemřel a stal se první veřejně známou osobností, která podlehla AIDS.\n\nAčkoli jeho umělecká kariéra trvala poměrně krátce, zanechal Klaus Nomi na pop-rockové scéně výrazný otisk díky nápaditým jevištním kreacím a velkému hlasovému rozsahu. Kabaretní styl, který vytvořil, je dodnes napodobován. Jeho stylizace do mimozemského „elementu“ je všeobecně známá.\n\nKlaus Nomi 1981, Spindizzy Music / RCA S.A., Nahrávka č. ND70229\n\nSkladby: Keys of Life (K. Moni), Lightning Strikes (Lou Christie/Twyla Herbert), The Twist (Chubby Checker), Nomi Song (K.Hoffman), You Don't Own Me (Jay Madara/D. White), The Cold Song (Henry Purcell, původně basová árie z opery King Arthur), Wasting My Time (Klaus Nomi / S. Woody), Total Eclipse (K. Hoffman), Nomi Chant (M. Parrish), Samson and Delilah, Aria (Camille Saint-Saëns). Živá nahrávka.\n\nSimple Man 1982, Spindizzy Music / RCA S.A., Nahrávka č. PL70229\n\nSkladby: From Beyond (John Dowland, na základě písně \"If My Complaints\"), After the Fall (Kristian Hoffman), Just One Look (Doris Payne / Gregory Carroll), Falling in Love Again (Lerner / Hollander, původní verze z filmu \"Blue Angel\"], Icurok (George Elliott), Rubberband Laser (Joseph Arias / Anthony Frere), Wayward Sisters (Henry Purcell, z opery \"Dido and Aeneas\"), Ding Dong (Harold Arlen / E. Y. Harburg, původní verze z filmu Čaroděj ze země Oz), Three Wishes (George Elliott / Jamie Dalglish / Sierra), Simple Man (Kristian Hoffman), Death (Henry Purcell, z opery \"Dido and Aeneas\"), Return (John Dowland, na základě \"If My Complaints\"),\n\nEncore (Nomi's Best), 1984 (CD)\n\nSkladby: Fanfare, Cold Song, Total Eclipse, Can't help falling in love, Simple Man, Wasting My Time, Wayward Sisters, Ding Dong, You Don't Own Me, Der Mussbaum, Lightning Strikes, The Twist, Samson and Delilah\n\nThe Collection 1991, BMG France, Nahrávka č. ND 75004 (CD)\n\nSkladby: Cold Song, Can't Help Falling In Love, Der Nussbaum, Just One Look, The Twist, Total Eclipse, Three Wishes, ICUROCK, Wasting My Times, Rubberband Lazer, Ding Dong, Nomi Chant, Death, Wayward Sisters, From Beyond, Falling In Love Again\n\nUrgh! A Music War 1981, A&M Records\n\nKolekce živých vystoupení New Wave (The Police, UB40, Gary Numan ad.), vydána také na videu. Nomi zpívá Total Eclipse.\n\n\n"}
{"id": "273154", "url": "https://cs.wikipedia.org/wiki?curid=273154", "title": "Hannoversko", "text": "Hannoversko\n\nHannoversko je historická země na severozápadě Německa, při pobřeží Severního moře, jejímž historickým hlavním městem je Hannover, po němž získalo území svůj název. Téměř celé území Hannoverska tvoří od 9. prosince 1946 většinu území tehdy ustaveného Dolního Saska. Před 1. dubnem 1937 náležely k Hannoversku také některé části moderního Hamburku.\n\nHannoversko bylo původně od roku 1692 neoficiálním označením Kurfiřtství Brunšvicko-lüneburského, od roku 1814 bylo oficiálním zkráceným názvem Hannoverského království, které roku 1866 při Prusko-rakouské válce ztratilo suverenitu a stalo se jako provincie Hannoversko pruskou provincií, jíž bylo oficiálně do roku 1946, kdy se z ní v rámci Britské okupační zóny stala na krátkou dobu autonomní země Hannoversko.\n\nV letech 1803-1813 bylo Hannoversko obsazeno napoleonskou Francií a přechodně také Pruskem. Jižní části Hannoverska byly v období 1807–1813 součástí Vestfálského království.\n\nNěmecká území hannoverského rodu tvořila s Velkou Británií a Irskem personální unii až do roku 1837. Po vídeňském kongresu, roku 1815, se Hannoversko stalo královstvím. Roku 1837 se pak hannoverský trůn od britského oddělil a králem Hannoveru se stal strýc britské královny Viktorie Ernest August I.\n\nHannoverské kurfiřtství či kurfiřtství Brunšvicko-Lüneburské bylo v říjnu roku 1814 rozhodnutím Vídeňského kongresu povýšeno na království. Britský král Jiří III. tak po napoleonských válkách získal zpět své hannoverské državy. Kongres rovněž rozhodl o územní výměně s Pruským královstvím, při níž se Hannoversko vzdalo Lauenburska výměnou za Východní Frísko.\n\nV roce 1833 byla vydána nová liberálnější ústava, tu ale po svém nástupu zrušil král Ernest August I. V roce 1848 byla tato ústava na nátlak obyvatelstva obnovena.\n\nPersonální unie se Spojeným královstvím skončila s nástupem královny Viktorie (vnučky Jiřího III.) na britský trůn v roce 1837. Zatímco podle tehdejšího britského následnického řádu nastupovala dědička na trůn v případě, že neměla žádné bratry, v Hannoversku (jako německé zemi) se podle \"polo-salického práva\" vztahoval přednostní nárok na trůn na větší okruh mužských příbuzných. Hannoverským králem se tak stal Ernst August I., syn Jiřího III., bratr Jiřího IV. a Viléma IV. (v Hannoversku \"Vilém I.\") a strýc Viktorie.\n\nPo jeho smrti v roce 1851 nastoupil na trůn jeho syn Jiří V.\n\nKdyž se v roce 1866 schylovalo k prusko-rakouské válce, pokusilo se Hannoverské království zachovat neutralitu. Při hlasování v Německém spolku 14. června však podpořilo návrh na mobilizaci spolkových vojsk proti Prusku, což o den později vedlo k vyhlášení války ze strany Pruska. Hannoverská armáda ještě zvítězila v bitvě u Langensalzy (27. června 1866), o dva dny později však musela kapitulovat. Král Jiří V. byl zbaven trůnu a Hannoversko bylo připojeno k Prusku jako provincie Hannoversko.\n\nProvincie Hannoversko existovala do roku 1946. V tomto roce se jako součást Britské okupační zóny bylo Hannoversko na krátkou dobu přeměněno v autonomní zemi Hannoversko.\n\nV tom samém roce, se ale natrvalo stalo součástí nové spolkové země Dolní Sasko. Před 1. říjnem 1932 náležel k Hannoversku také malé okrajové části dnešních spolkových zemí Durynsko (východní část moderního zemského okresu Nordhausen) a Sasko-Anhaltsko (část moderního zemského okresu Harz). Tato území do té doby tvořila samostatný zemský okres Ilfeld.\n\n"}
{"id": "273155", "url": "https://cs.wikipedia.org/wiki?curid=273155", "title": "Serge Poliakoff", "text": "Serge Poliakoff\n\nSerge Poliakoff (8. ledna 1900, Moskva – 12. listopadu 1969, Paříž) byl ruský malíř tvořící především ve Francii, kam emigroval po Velké říjnové socialistické revoluci roku 1917 v Rusku.\n\nJeho dílo ovlivnily především jeho přátelské kontakty s avantgardními malíři abstrakty jako byl například Vasily Kandinsky, Otto Freundlich, nebo Robert a Sonia Delaunay.\n\nPoliakoff vystudoval školy umění v Paříži a Londýně. Jeho raná tvorba se ještě vyznačuje mnohobarevností a figurálními motivy, avšak postupně během života v Paříži přechází k abstrakci a používá čím dál méně barevných kombinací. Mezi barvy které se však u něj neustále opakují patří modrá, červená a žlutá.\n\nZákladním prvkem jeho obrazů je propojování jednotlivých barevných útvarů a jejich rohů. Což dá především vyniknout jednotlivým barvám a jejich kontrastům.\n"}
{"id": "273157", "url": "https://cs.wikipedia.org/wiki?curid=273157", "title": "FK Pelikán Děčín", "text": "FK Pelikán Děčín\n\nFotbalový klub Pelikán Děčín byl český fotbalový klub z Děčína v Ústeckém kraji. Klub byl založen v roce 1921 pod názvem SK Podmokly. Zanikl v roce 1998 po finančních problémech majitele Petra Pelikána.\n\nZdroj: \n\n\nZdroj: \n\n\n\n"}
{"id": "273158", "url": "https://cs.wikipedia.org/wiki?curid=273158", "title": "Robert Sedláček", "text": "Robert Sedláček\n\nRobert Sedláček (* 7. června 1973 Zlín) je český režisér a scenárista dokumentárních i hraných filmů.\n\nNejdříve pracoval jako novinář, například jako regionální zpravodaj České televize. Poté vystudoval dokumentární tvorbu na Filmové a televizní fakultě Akademie múzických umění v Praze.\n\nZa začátku své režijní činnosti se věnoval především tvorbě televizních dokumentárních filmů.\n\nV roce 2006 natočil svůj první celovečerní film \"Pravidla lži\", částečně přepracovaný ze svého tehdy tři roky starého dokumentu \"Dlouhá kocovina\". \"Pravidla lži\" je film z prostředí terapeutické komunity; za scénář získal Českého lva. Druhý celovečerní film \"Muži v říji\" natočil pro Českou televizi Brno v roce 2009. Dále v roce 2011 napsal a režíroval film \"Rodina je základ státu\" o bývalém bankovním manažerovi prchajícím před policií.\n\nNejvíce na sebe však upozornil prací pro Českou televizi, zejména svým (zatím) posledním historickým dokumentárním seriálem \"České století\" pojednávajícím o pozadí významných dějinných událostí od zahájení první světové války až po vznik samostatné České republiky.\n\nVěnuje se i politickým dokumentům a v roce 2007 natočil pro Českou televizi Brno dokument \"Miloš Zeman – nekrolog politika a oslava Vysočiny\". Miloš Zeman, již jako prezident, mu 28. října 2014 udělil medaili Za zásluhy I. stupně. Tu si Sedláček nechal připnout na fleecovou mikinu, ačkoli je takto neslavnostní oděv považován za hrubé znevážení přítomných osob, státní ceremonie i přijatého vyznamenání a všeho, co vyjadřuje. Činitelé hradního protokolu byli kritizováni, že Sedláčka na předávání státních vyznamenání do Vladislavského sálu vůbec vpustili, nebo nevyžadovali, aby se s vynaložením nevelkého úsilí oblékl podle pravidel etikety.\n\n\n"}
{"id": "273161", "url": "https://cs.wikipedia.org/wiki?curid=273161", "title": "Welcome to Sky Valley", "text": "Welcome to Sky Valley\n\nPředposlední album stoner rockové kapely Kyuss vydáno 28. 6. 1994. Je rozděleno do třech celků a obsahuje 10 skladeb (+1 bonusová skladba (Lick Doo)).\n\n"}
{"id": "273163", "url": "https://cs.wikipedia.org/wiki?curid=273163", "title": "Karel Tůma", "text": "Karel Tůma\n\nKarel Tůma (6. září 1843 v Praze – 9. května. 1917 v Praze Vršovicích) byl novinář, spisovatel, politik, autor sentimentálních politických písní.\n\nPo absolvování gymnázií v Rychnově nad Kněžnou, Hradci Králové a Písku, studoval na polytechnice v Praze, ale toto studium nedokončil. Pak se rozhodl být novinářem a spisovatelem, stal se r.1862 redaktorem Národních listů a zůstal jím 45 let, až do své smrti. Psal politické úvodníky a za ně byl několikrát souzen a na 17 měsíců v období let (1868–1873) uvězněn. Přítel J. Grégra, K. Sladkovského, J. Baráka. Přispíval do časopisů Svoboda, Květy, Hlas, Osvěta, Humoristické listy. Vstoupil na politickou dráhu, byl deset let poslancem strany mladočeské v období 1883–1893 a horlivě se zúčastnil politických bojů proti staročechům. Svými články informoval veřejnost o dění v Belgii, Irsku, USA, o významných světových politicích. Ze studentských prázdninových pobytů u strýce mlynáře v Zadní Třebáni získal dobrý přehled o tamní společnosti Pánů otců, krajánků, mlynářské chase, lesníků a vesnické honoraci a také to zpracoval ve svých knížkách. Patřily k oblíbené lehké četbě, byly později upraveny pro divadlo i zfilmovány. Je pohřben v Praze na Olšanech.\n\nKarel Tůma byl dvakrát ženat. Poprvé se oženil s Marií Čelakovskou (1841-1892), dcerou Františka Ladislava Čelakovského, se kterou měl čtyři syny. Podruhé se oženil roku 1895. Druhá manželka Žofie (1860-1916) byla dcera slánského vlastence Tomáše Rubeše.\n\nKarel Tůma se proslavil především veselými historkami z mlynářského prostředí \"Z českých mlýnů\". Celkem osm dílů vycházelo opakovaně v letech 1886–1948, novodobých vydání se kniha dočkala v 90. ĺetech 20. století.\n\n\n\n"}
{"id": "273167", "url": "https://cs.wikipedia.org/wiki?curid=273167", "title": "Fordismus", "text": "Fordismus\n\nFordismus je systém průmyslové hromadné výroby známý od počátků 20. století, pocházející z USA. Henry Ford, majitel automobilové fabriky Ford Motor Company (založena 16. června 1903), zavedl tzv. Fordův systém, známý a později šířený jako fordismus, vyznačující se hromadnou, masovou produkcí, která byla schopna dát na trh veliký objem standardních a poměrně laciných výrobků, i když ne vždy nejvyšší kvality. Princip masové výroby normalizované standardní produkce na bázi (linkové) pásové výroby se v americkém průmyslu rozvíjel jako nový prvek organizace práce a řízení průmyslové velkovýroby a byl v stávající době vysoce inovačním.\n\nJiž Adam Smith se v 18. století zabýval myšlenkou, že dělba práce zvyšuje produktivitu. Popsal to ve své knize Bohatství národů (The Wealth of Nations) a demonstroval na příkladu továrny na špendlíky, ve které se produktivita práce po rozdělení na jednotlivé úkony zvýšila 240x. Myšlenku o sto let později uvedl do praxe F. W. Taylor. Korporativní forma organizace podniků byla vylepšena v průběhu devatenáctého století na železnicích a rozšířila se zejména po vlně fúzí a utváření kartelů na konci 19. století. V mnoha odvětvích už také značně pokročilo vzájemné oddělení managementu, koncepce, kontroly a samotného výkonu práce. Ale až H. Ford si uvědomil, že hromadná výroba potřebuje i hromadnou spotřebu, a dovedl tuto myšlenku k dokonalosti. Ve společnosti se tak začaly uplatňovat nové strategie obchodu a k dosažení požadovaného zisku se docházelo za pomoci navyšování objemu prodeje a snižováním cen výrobků. Tak se produkty firem stávají dostupnými masám, vzniká první fáze masové konzumní společnosti. Fordovy organizační úpravy byly v mnoha ohledech rozšířením a zdokonalením faktorů zavedených už jeho předchůdci, viz již zmíněný Taylor – Principy vědeckého řízení (1911), ve které uvádí princip fragmentovaných pracovních úkolů. Výchozím datem fordismu můžeme nazvat rok 1914, kdy Henry Ford zavedl osmihodinový pracovní den se mzdou pěti dolarů pro dělníky obsluhující automatizovanou montážní linku vybudovanou ve státě Michigan rok předtím. Rozvíjel se v těžké, nepohyblivé a pevné době, ve které docházelo k úzkému propojení kapitálu, řízení a pracovní síly, zvané érou organizované modernity, nebo také obdobím těžkého kapitalismu. Vrchol fordismu nadešel v 70. letech 20. století. Do povědomí se pojem fordismus dostává roku 1934 zásluhou italského marxistického politika a filozofa Antonia Gramsciho, který jej vymezil ve svých dílech Sešity z vězení a Poznámky o Machiavellim, politice a moderním státu.\n\nV praxi si můžeme Fordovu teorii rozdělit do následujících bodů:\n\nPro dokonale fungující pásovou výrobu bylo třeba optimalizovat a unifikovat součástky pro nový výrobek, automobil. Tím byla poprvé zavedena sériová výroba, např. model Ford T byl po celou dobu své výroby složený ze shodných komponentů bez jakékoliv změny. Tento model se vyráběl téměř 20 let a za tuto dobu bylo vyrobeno 15 milionů kusů. Pro maximální zjednodušení byla výroba tohoto modelu rozdělena na 7882 operací.\n\nMzdy ve Fordově továrně byly dvakrát větší než u konkurence. Používal výhradně časovou mzdu, produktivitu práce nebylo třeba hlídat, protože byla dána taktem pásu. Pro další motivaci dělníků používal slevy na zakoupení automobilů, takže si i nekvalifikovaní dělníci mohli pořídit vlastní automobil. Fordův systém nezměnil jen průmyslovou, ale i sociální oblast. Automobil již nebyl výhradně pro ty nejbohatší.\n\nVýznam fordismu jako systému řízení průmyslové výroby spočívá v rozvedení a zdokonalení teorie vědeckého řízení na základě tzv. pracovních studií manuální práce F. W. Taylora. Takt výrobních operací je dán pásem. Zatímco předtím se dělníci pohybovali se svými nástroji k automobilům, po zavedení pásové výroby se automobily přesouvaly k dělníkům. Fordův systém omezoval lidskou činnost na předem dané a monotónní pohyby bez zapojení duševních činností. S tím souvisí také změna byrokracie ve fordismu, která vyžadovala, aby zaměstnanci po vstupu do podniku v šatně kromě klobouku a deštníku pomyslně odložili i identity a sociální vazby a v pracovní době se řídili pouze soustavou nařízení a předpisů. Jednotlivé operace (činnosti) jsou co nejjednodušší, aby u nich dělníci nemuseli vůbec přemýšlet. Standardizace práce manuálních dělníků se jevila jako základní princip snižování výrobních nákladů a organizace řízení rozpracovala princip vertikální činnosti koncernu tak, aby se všechny výrobní etapy řídily z jednoho centra. V období první ČSR se tento systém uplatnil v Baťových závodech. Tomáš Baťa dokonce sám jako dělník rok pracoval v továrně Henriho Forda, aby zjistil, jak pásová výroba funguje, a poté mohl tento systém zavést i v ČSR.\n\nSystém řízení průmyslové hromadné (masové) výroby fordismus přetrvával do období po druhé světové válce a skončil nasazováním mechanizačních a později automatizačních prvků do masové průmyslové produkce (do všech fází výroby, ale zejména montáže).\n\nDnes bychom zásady fordismu našli v pojmu „úspory z rozsahu“ (\"economy of scale\"), kdy snižování nákladů výroby spočívá ve zvyšování objemu výroby (náklady nezávislé - fixní se \"rozpočítají\" na velký počet kusů).\n\nFordův systém lze uplatnit jen v odvětvích, která vyrábí standardizované výrobky pro rozsáhlé trhy.Linka na výrobu jednoho produktu je velice nákladná, a při přechodu k jinému produktu bývá přeměna linky také drahá. Státy nemohou konkurovat státům, ve kterých je levná pracovní síla. Tento faktor stál na počátku japonského automobilového průmyslu.\n\n"}
{"id": "273169", "url": "https://cs.wikipedia.org/wiki?curid=273169", "title": "Rosnička zelená", "text": "Rosnička zelená\n\nRosnička zelená (též rosnička stromová; \"Hyla arborea\") je malá žába a jediný zástupce čeledi rosničkovitých (\"Hylidae\") v Česku. Mimo Česka obývá téměř celé území Evropy: Ukrajinu, Bělorusko, Balkán, Krétu, Itálii, Benelux, Slovensko, Polsko, větší část Německa, většinu Francie a Nizozemska, severozápadní část Pyrenejského poloostrova. Chybí na Britských ostrovech, na většině území Skandinávie a Dánska, Alp a malé části severního Nizozemska a Německa. V Česku žije především v nížinách, maximálně do 750 m n. m.\n\nK životu vyhledává vlhké listnaté lesy, kde vystupuje i do vyšších pater stromů.\n\nDorůstá délky 3–5 cm a výšky 3–4 cm, což ji činí jednou z nejmenších žab v Česku. Historicky proslula jako jakýsi barometr, jelikož reaguje na změnu tlaku, který kolísá obvykle před deštěm, a začne skřehotat. Charakteristické skřehotání však vydává i v období rozmnožování nebo těsně před ním. Zbarvení rosniček zelených je poněkud proměnlivé, jelikož kožní pigmenty reagují na teplotu a vlhkost, a tak se její zbarvení mění od světle zelené na tmavě zelenou, nažloutlou, šedou nebo dokonce až na nahnědlou. Zadní končetiny má znatelně silnější než přední, což umožňuje rychlé skákání. Na obou končetinách má přilnavé terčky určené pro šplhání a na poměrně kulaté hlavě a na bocích nápadný vodorovný černý proužek, který se táhne od nozder přes oko a ušní bubínek až k předním končetinám. Obě pohlaví jsou si na první pohled velice podobná, ale bezpečnou odlišností je samcův hnědožlutý vak na hrdle. Pulci jsou černohnědí, zlatavě tečkovaní, později zelenaví. Mají značně vysoký kožní lem, začínající už na hlavě a nápadně lesklé břicho.\n\nNa rozdíl od mnoha druhů žab, které mají tak podobné skřehotání, že je nejde podle něj ani rozlišit, má rosnička zelená velice charakteristický skřek. Samec skřehotá pomocí hnědožlutého vaku na hrdle, který se skřehotáním nafukuje. Skřehotání rosničky zelené je nejvýraznější v období rozmnožování, ale hojně skřehotá i mimo toto období. Na svou drobnou velikost je jejich skřek až neuvěřitelně hlasitý a jde slyšet i na vzdálenost několika kilometrů, což z rosničky zelené činí nejhlasitější žábu Evropy. Charakteristické skřehotání, podle kterého se snadno určuje i jejich výskyt, je silně rytmické „kre-kre-kre-kre-kre...“ a podobá se „volání“ chřástala nejmenšího (\"Porzana pusilla\") a chřástala malého (\"Porzana parva\"). Aktivní začíná být rosnička zelená zhruba od dubna a skřehotat začíná od pozdního odpoledne nebo za soumraku, občas skřehotá i přes noc.\n\nRosnička zelená se živí širokou škálou obvykle živočišné potravy. Pulci požírají vodní bezobratlé jako např. plankton, možný je i kanibalismus. Dospělci se živí převážně většími bezobratlými než pulci, obvykle pak hmyzem a pavouky, které nacházejí na listech stromů a které často loví pomocí rychlého skoku, na který kořist nestačí většinou nijak zareagovat.\n\nRosnička zelená dosahuje pohlavní dospělosti zhruba ve věku jednoho roku, pářit se začínají spolu s příchodem dubna a celého srpna, kdy své partnerky samci lákají výrazným skřehotáním a vrtivými pohyby. Páření začíná ihned po přilákání samice a jelikož bývá samec menší, lehá si na záda samice. Samice vajíčka kladou obvykle dvakrát do roka.\n\nSamice vajíčka klade většinou během května, nejdříve, ale to je velice výjimečné, na konci března. Vajíčka jsou spojena v chumáče, které jsou velké zhruba jako vlašské ořechy a nakladeny v mělkých místech porostlých vodními rostlinami. V jednom chomáči je obvykle 10 až 50 vajíček. Vrchol každého vajíčka, které dosahuje zhruba 1,5–2 mm, je hnědý, dolní část pak žlutavě bílá. Po nakladení se vajíčka seřadí do skupinových řad, přičemž se část snůšky dostane do řady spodní.\n\nDoba, po kterou se vajíčka vyvíjejí, závisí na převažujících vodních teplotách. Nicméně vajíčka umístěná v druhé, spodní řadě se vyvíjejí podstatně pomaleji než vajíčka umístěná těsně pod hladinou, kde jsou vystavena přímému slunečnímu svitu.\n\nRosnička zelená je v České republice vyhodnocena jako silně ohrožený druh a je zákonem přísně chráněná. Nejvíce ji ohrožuje rušení vodních buchet nádrží, ve kterých se množí, a regulace toků spojená s likvidací přilehlých zarostlých mokřin a tůni, obecně tedy ničení přirozeného biotopu. Mezi hlavní hrozby patří i rybníkářství, tj. intenzivní hnojení rybníků, kvůli kterému dochází k takovému nahromadění organických látek, že zabíjí mladé pulce, čímž hynou celé vzácné populace.\n\nPro záchranu tohoto druhu bývají rosničky zelené přemísťovány do vhodnějšího prostředí, nebo bývají tvořeny umělé nádrže s přirozenou pobřežní vegetací.\n\n"}
{"id": "273171", "url": "https://cs.wikipedia.org/wiki?curid=273171", "title": "Českobudějovická pánev", "text": "Českobudějovická pánev\n\nČeskobudějovická pánev je geomorfologický celek v severozápadní části Jihočeských pánví. Jedná se o téměř 70 km dlouhý tektonický příkop protažený ve směru severozápad–jihovýchod a široký maximálně 10–12 km. Její reliéf je převážně plochý či mírně zvlněný v nadmořské výšce nejčastěji 380–410 m, na okrajích je uzavřená poměrně výraznými zlomovými svahy.\n\n\nČeskobudějovická pánev vznikla společně s pánví Třeboňskou (s níž byla zpočátku spojena) působením tlaku od jihu v počátcích alpinského vrásnění (přibližně před 88–100 miliony let). Koncem druhohor se pánve staly dnem moře. Později s výzdvihem Českého masivu byly pánevní prohlubně vyplněny sladkovodními jezery s odtokem k jihu. Svoji dnešní podobu začala Českobudějovická pánev získávat až koncem třetihor asi před 4 miliony let, kdy se směr odvodňování změnil na severní, došlo k vyprázdnění jezerních vod a erozní a denudační procesy vytvořily plochý reliéf.\n\nPovrch Českobudějovické pánve je tvořen převážně svrchnokřídovými a třetihorními souvrstvími. Podloží je krystalickými horninami moldanubika, které vystupují na povrch u severozápadních okrajů pánve. Pro pánev jsou typické rozsáhlé akumulační tvary: nánosy štěrkopísků, sprašové hlíny, široké aluviální nivy a rašeliny.\n\nČeskobudějovická pánev je na jihovýchodě odvodňována Vltavou, v severozápadní části Otavou a jejím přítokem, Blanicí, které v ní vytvářejí četné volné meandry, mrtvá ramena a tůně. Nachází se v ní mnoho rybníků, z nichž největší jsou Bezdrev, Dehtář, Volešek, Munický rybník, Blatec, Řežabinec, Tálínský rybník.\n\n"}
{"id": "273173", "url": "https://cs.wikipedia.org/wiki?curid=273173", "title": "Televizní kamerová lupa", "text": "Televizní kamerová lupa\n\nTelevizní kamerová lupa je hardwarové zařízení, které používají slabozrací lidé a také lidé se zbytky zraku. Slouží ke zvětšování papírových předloh. Ty jsou snímány kamerou, kterou je možno u některých typů přepnout i na dálkový režim a snímat např. tabuli ve škole. Kromě zvětšení obrazu je možné aktivovat některé předvolené barevné schéma (např. kontrastní zobrazení s modrým pozadím a žlutým textem), zvýrazňování aktuální řádek atd. Celý zpracovaný vstup je pak zobrazován na vysoce kvalitním LCD displeji.\n\nVýrobci televizních kamerových lup:\n"}
{"id": "273174", "url": "https://cs.wikipedia.org/wiki?curid=273174", "title": "Kodak", "text": "Kodak\n\nEastman Kodak Company je americká nadnárodní firma, specializující se na fotografické materiály a fotopříslušenství. Společnost byla populární především v době fotoaparátů používajících svitkový film. Po nástupu digitálních fotoaparátů se věnovala digitální fotografii a digitálnímu tisku.\nOd roku 1989 je firma držitelkou ceny Americké filmové akademie Oscar za dlouholetý přínos v oblasti rozvoje filmové technologie. Mimo jiné firma vynalezla přenosný fotoaparát a přinesla světu první fotografie z Měsíce.\n\nV roce 1881 založili vynálezce George Eastman a obchodník Henry Strong firmu Eastman Dry Plate Company. Kodak byl původně název výrobku této firmy – fotoaparátu na svitkový film. Protože byl tento produkt velice úspěšný, stal se později součástí názvu firmy. Značka Kodak byla registrována 4. září 1884, firma pod názvem Eastman Kodak Company byla oficiálně založena v roce 1892. Společnost Eastman Dry Plate Company byla významným výrobcem fotoaparátů pro neprofesionální použití. George Eastman také zavedl reklamní slogan \"You press the button, we do the rest. – Vy stisknete tlačítko, my zařídíme zbytek\". Byl to téměř doslovný popis jimi nabízené služby. Přístroj byl vybaven svitkem filmového pásu na 100 fotografií. Lidé opravdu pouze stiskli tlačítko, poslali fotoaparát s nafoceným filmem zpět společnosti, která jim zpět zaslala fotoaparát spolu s vyvolanými fotografiemi.\n\nVe Washingtonu v sekci přeposílání filmu na vyvolání pracovala fotografka Frances Benjamin Johnstonová, která poskytovala poradenství zákazníkům v případě rozbitého fotoaparátu.\n\nV roce 1889 představila firma Kodak první celuloidový svitkový film a v roce 1896 byl vyroben 100 000. kus. V roce 1900 začala výroba fotoaparátu \"Kodak Brownie\", který se prodával za pouhý jeden dolar (původní cena prvních fotoaparátů byla kolem 28 dolarů), byl proto velmi lehce přístupný.\n\nV roce 1890 se na cestu z Evropy do Turkestánu ve stopách bývalé Hedvábné stezky vydal francouzský fotograf Paul Nadar a fotografoval navštívená místa. Po vzoru svého otce fotografoval ze vzduchu – z balónu, přičemž používal tehdy nový fotoaparát Kodak a brzy se stal zástupcem této firmy.\n\nV roce 1936 odkoupila 27 patentů Karla Schinzela na např. barevnou fotografii za velmi nízkou cenu. \n\nSpolečnost je zaregistrována v New Jersey, ale kancelářská budova se nachází v Rochesteru v New Yorku.\n\nSpolečnost od 70. let do roku 2007 provozovala v Rochesteru (New York) tajnou podzemní laboratoř s jaderným reaktorem s 1,5 kg uranu obohaceného na 93,4 % bez ozbrojeného dozoru.\n\nPísmeno K bylo oblíbenou literou George Eastmana. Říkal: \"Vypadá silně a je to pronikavý druh písmene.\" George vymyslel Kodak spolu s matkou jako přesmyčku. Říkal, že zde byly tři základní podmínky jak vytvořit toto jméno. Má být krátké, dobře vyslovitelné, nemá se ničemu podobat a nemá být s ničím spojené.\n\nKodak vstoupil do inkoustových tiskáren společně s firmou Lexmark, kdy v roce 1999 vydali „Osobní tiskárnu Kodak pro tvorbu fotografií“ s rozlišením 1200×1200 dpi, se sloty na CompactFlash a SmartMedia paměťové karty a s možností tisku bez počítače. Kodak v roce 2007 znovu vydal řadu inkoustových tiskáren, tzv. „All-in-one“ (AIO „Vše v jednom“) produktů, které obsahují skener, tiskárnu a kopírku. Kodak AIO tiskárny mají výrazně snížit náklady na tisk, a to až o 50 %.\n\nZnámým produktem Kodaku je zejména tzv. Printerdock. Jedná se o fototiskárnu, založenou na principu termosublimačního tisku. Tiskárna je součástí \"Easyshare systému\" a poskytuje tak možnost zvláště majitelům fotoaparátů společnosti snadný tisk fotografií laboratorní kvality v domácích podmínkách pouhým umístěním fotoaparátu na tiskárnu pomocí technologie \"ImageLink\" a jedním tlačítkem vytisknout fotografie, dobít baterii nebo přenést snímky do počítače.\n\nKodak si do dnešní doby udržel pozici největšího dodavatele filmu jak pro amatérské, tak profesionální či filmařské použití na světě. Kodak rozšířil výrobu do dalších, fotografiím příbuzných oblastí (např. zdravotnictví) a stále pokračuje ve vedení v digitální fotografii a zobrazování, poskytující spotřební i profesionální produkty a online služby. Společnost Eastman Kodak od roku 1935 do 2009 vyráběla barevný reverzní film pod obchodní značkou Kodachrome. V současné době společnost vyrábí a dodává kinematografický 35mm a 16mm pod označením Kodak Vision. Někdy v roce 2004 představil Vision2 a kolem roku 2007 Vision3, který je vyhledávaným materiálem pro reklamy a mainstreamovou filmovou produkci a úspěšně konkuruje materiálům firmy Fujifilm. Vision vyrábí ve dvou hlavních citlivostech: 320D a 500T.\n\nDne 13. ledna 2004 Kodak oznámil ukončení výroby fotoaparátů na klasický film (kromě fotoaparátů na jedno použití) v USA, Kanadě a západní Evropě. Kodak předal výrobu značce Vivitar, po následující roky 2005 a 2006.\n\nKodak poprvé uvedl \"Kodak Smart Picture Frame\" v poslední čtvrtině roku 2000. Kodak Smart Picture Frame byl navržen společností Weave Innovations. Weave Innovations poskytovala vlastníkům fotorámečku službu \"Weave's StoryBox online photo network\". Vlastníci se připojili pomocí vestavěného analogového telefonního připojení k síti \"StoryBox\". Smart Pictute Frame byl naprogramován vždy ve 2 hodiny ráno připojit k síti a stáhnout nové obrázky. Další možností, jak načíst fotografie bylo možné přes port karet CompactFlash. Maloobchodní cena se tehdy pohybovala kolem 349 dolarů. V interní paměti bylo možné uchovat 36 obrázků a prodával se s šestiměsíční bezplatnou podporou služby StoryBox. Po vypršení lhůty se uživatel musel buď odpojit, nebo zaplatit poplatek 4,95 dolarů za měsíc pro dvě automatická a dvě manuální připojení nebo 9,95 dolarů pro čtyři automatická a čtyři manuální připojení. Kodak znovu spustil výrobu fotorámečků v roce 2007 kdy představil modely s úhlopříčkou od 8 do 11 palců, s vestavěnými sloty na paměťové karty nebo s wi-fi připojením ke \"Kodak Gallery.\"\n\nVětšina dřívějších digitální fotoaparátů byla na navrhována a konstruována japonskou společností Chinon. V roce 2004 ji Kodak získal a většina techniků a designérů přešla do japonské pobočky Kodaku. V červenci 2006 Kodak oznámil, že vyrábět fotoaparáty a napomáhat v designu výrobků bude společnost Flextronics.\n\n"}
{"id": "273179", "url": "https://cs.wikipedia.org/wiki?curid=273179", "title": "NonVisual Desktop Access", "text": "NonVisual Desktop Access\n\nNVDA (NonVisual Desktop Access) je screen-reader určený pro platformu Microsoft Windows. Jako jeden z mála je distribuován zdarma, a to pod GPL licencí (zdrojové kódy jsou převážně v jazyku Python). Projekt založil Michael Curran v roce 2006, vývoje se účastní lidé z celého světa, mimo jiné i z České republiky a Slovenska. Lokalizován je v 15 jazycích včetně češtiny.\n\nPodle průzkumů společnosti WebAIM mezi uživateli screen readerů od roku 2009 do května roku 2012 podíl uživatelů NVDA neustále stoupal. Podle těchto průzkumů 43% uživatelů NVDA běžně používá, 13,7% z nich pak uvádí, že NVDA používají jako primární screen reader. Ve stejném období naopak klesal podíl JAWS, který ale s 64% nadále zůstal nejpoužívanější, jako primární ho používá téměř polovina uživatelů (49.1%).\n\n"}
{"id": "273189", "url": "https://cs.wikipedia.org/wiki?curid=273189", "title": "Funkční skupina", "text": "Funkční skupina\n\nV organické chemii je funkční skupina určitá skupina atomů v molekule, která jí přidává určité charakteristické vlastnosti. Stejná funkční skupina umožňuje stejné nebo podobné reakce nezávisle na délce molekuly, jejíž je částí. Podle funkční skupiny se organické sloučeniny dělí do charakteristických kategorií.\n\nV tabulkách je přehled základních skupin, jejich struktura a výskyt. Detailnější názvosloví najdete v článcích, věnujících se příslušné skupině sloučenin.\n"}
{"id": "273192", "url": "https://cs.wikipedia.org/wiki?curid=273192", "title": "Šumavská hornatina", "text": "Šumavská hornatina\n\nŠumavská hornatina (německy \"Böhmerwald-Hochland\") je geomorfologická oblast na jihu Šumavské subprovicie. Rozkládá se v jihozápadních Čechách, severovýchodním Bavorsku a v severním Rakousku. Kromě nejvyšších partií Šumavy zahrnuje rovněž Novohradské hory a rozsáhlé vrchoviny a pahorkatiny v podhůří. Nejvyšším bodem je Großer Arber \"(Velký Javor)\" v bavorské části Šumavy. Na českém území je to Plechý s 1378 m.\n\nNa německém (bavorském) území se částečně překrývá s oblastí Oberpfälzisch-Bayerischer Wald, která je vymezena v rámci geomorfologického členění Německa.\n\nPodle českého členění se Šumavská hornatina dělí na 4 geomorfologické celky:\n\nPodle německého členění se odpovídající díl Oberpfälzisch-Bayerischer Waldu dělí takto:\n\nPodle rakouského členění se rakouská část Šumavské hornatiny dělí takto:\n\n"}
{"id": "273193", "url": "https://cs.wikipedia.org/wiki?curid=273193", "title": "James Callaghan", "text": "James Callaghan\n\nLeonard James Callaghan, baron Callaghan z Cardiffu, KG, PC (27. března 1912 Portsmouth – 26. března 2005 Ringmer) byl britský politik, v letech 1976-1979 zastával úřad předsedy vlády.\n\nNarodil se jako syn námořního důstojníka irského původu, otec však brzy zemřel. Nemohl si dovolit studium na vysoké škole, připravoval se proto na zkoušky pro státní úředníky. V 17 letech se stal daňovým úředníkem a zapojil se do odborové činnosti. Od konce 30. let se věnoval činnosti v odborech na plný úvazek. Zde se také seznámil se členy Labouristické strany. Za druhé světové války byl poručíkem Royal Navy.\n\nV roce 1945 byl za Labouristickou stranu poprvé zvolen do Dolní sněmovny. Během 40. a 60. let vystřídal několik politických funkcí, v roce 1961 se stal stínovým ministrem financí. Po porážce konzervativců v roce 1964 vstoupil jako kancléř pokladu (ministr financí) poprvé do britské vlády. Od příchodu do úřadu se potýkal s vysokou nezaměstnaností, inflací, vysokým rozpočtovým schodkem a celkově nestabilní ekonomikou.\n\nZa jeho úřadování byla jako jedno z opatření v roce 1967 devalvována britská libra. Callaghan vzápětí poté podal demisi na úřad ministra financí. Byla také zavedena desítková soustava (1 libra = 100 pencí), která měla usnadnit mezinárodní obchod. Premiér Harold Wilson Callaghana přesvědčil, aby z vlády neodcházel a ten se ujal vedení ministerstva vnitra. Jeho činnost v novém úřadě byla poznamenána konfliktem v Severním Irsku. Polemiku vyvolal také jím prosazovaný \"Imigrační zákon\" (1968).\n\nPo odchodu do opozice v roce 1970 se stal jedním z hlavních tvůrců myšlenky dohody mezi vládou a odbory. V roce 1974, kdy Labouristická strana opět zvítězila ve volbách a Callaghan se stal ministrem zahraničí. Jeho úkolem bylo vyjednat přijetí Spojeného království do Evropského společenství. Přistoupení bylo schváleno referendem v roce 1975. 16. března 1976 Harold Wilson překvapivě odstoupil a James Callaghan se stal 5. dubna 1976 jeho nástupcem.\n\nCallaghanova vláda se po celou dobu své existence potýkala s vnitřními problémy. Labouristé sice zvítězili ve volbách, ale neměli v Dolní sněmovně většinu. Proto museli sestavit koaliční vládu s liberály a severoirskými unionisty; koaliční vládnutí nebylo ve Spojeném království příliš obvyklé. Ke kompromisům jeho kabinetu patřila referenda o přenesení pravomocí na Skotsko a Wales. Na podzim 1978 proto vyhlásil předčasné volby, ve kterých doufal získat parlamentní většinu. Proti jeho plánu na tlumení růstu platů se však postavily odbory a ve vlně stávek během zimy 1978/1979 klesla i důvěra v dříve oblíbeného premiéra. Ten v předčasných volbách podlehl konzervativcům vedeným Margaret Thatcherovou a 4. května 1979 podal demisi.\n\nV roce 1983 se stal seniorem Dolní sněmovny ve které působil do roku 1987. Poté byl povýšen do šlechtického stavu (tzv. life peer) a jako baron Callaghan z Cardiffu přešel do Sněmovny lordů.\n\nOženil se v roce 1938, s manželkou Audrey Elisabeth Moultonovou měli syna a dvě dcery. Jedna z nich Margaret, se stala baronkou Jay of Paddington a v letech 1998-2001 předsedala Sněmovně lordů.\n\n"}
{"id": "273195", "url": "https://cs.wikipedia.org/wiki?curid=273195", "title": "...And the Circus Leaves Town", "text": "...And the Circus Leaves Town\n\n…And the Circus Leaves Town je čtvrté a zároveň poslední studiové album stoner rockové skupiny Kyuss vydané 11. 6. 1995. Přibližně o čtyři měsíce později se kapela rozpadla. Album obsahuje 12 skladeb a další bonusové, které jsou součástí poslední písně.\n\n\n"}
{"id": "273196", "url": "https://cs.wikipedia.org/wiki?curid=273196", "title": "Walther P38", "text": "Walther P38\n\nWalther P38 je poloautomatická pistole ráže 9 mm vyvinutá firmou Walther jako služební pistole Wehrmachtu.\n\nPistole P38 byla výborná služební zbraň (a stále zůstává). Pistole fungovala na principu krátkého zákluzu hlavně. Uzamčení závěru zajišťovala výkyvná závora. Spoušťové ústrojí bylo dvojčinné. Pistole se dala snadno rozebrat k čištění a měla velmi účinné pojistné systémy, včetně úderníkové pojistky. Tato pistole byla velmi oblíbená a vyhledávaná válečná trofej.\n\nPistole Walther P38 měla nahradit pistoli Luger P.08. Když se k moci v roce 1933 dostala NSDAP, jeden z jejich plánů bylo znovuvybudování silné armády. Zavedená pistole Luger byla nevhodná pro svoji velkou výrobní náročnost, a proto bylo třeba vyvinout pistoli novou, která by měla moderní prvky (dvojčinná spoušť…) a jednodušší výrobu. Zakázku získala v roce 1938 firma Walther.\n\nWalther dodal zbraň označovanou jako Armee Pistole (AP), z níž se vyvinula pistole Heeres Pistole (HP) a po několika změnách, které požadovala německá armáda, vznikla konečná varianta přijatá do výzbroje pod označením P38. První kusy z nulté série byly dodány armádě v srpnu 1939. Výroba probíhala nejprve pouze u firmy Carl Walther v Zella-Mehlis, v průběhu války rovněž od roku 1942 u firmy Mauser-Werke v Oberndorfu nad Neckarem a potom rovněž v závodě zbrojovky Spreewerke v českém Hrádku nad Nisou. Válečné modely byly zhotovovány výhradně z oceli.\n\nV roce 1957 se P38 začala opět vyrábět pro potřeby Bundeswehru, s duralovým rámem. Většinou byly značeny P1, i když existuje mnoho poválečných exemplářů P38 s rámem z duralu. Výroba tohoto odlehčeného modelu probíhala opět u firmy Walther, nyní v novém závodě v Ulmu. Později došlo ještě k vyztužení rámu (model s dalším kolíkem nad spouští). Bundeswehr ji používal až do 90. let. Dnes se vyrábí ve francouzském Manurhinu.\n\nKromě ráže 9 mm Luger byla vyráběna i verze 7,65 mm Para a .22 LR. Zbraň se také několikrát objevila v televizi, často např. v seriálu Profesionálové v rukou Martina Shawa (Doylea).\n\n\n\n"}
{"id": "273200", "url": "https://cs.wikipedia.org/wiki?curid=273200", "title": "Vírníkovití", "text": "Vírníkovití\n\nVírníci (Gyrinidae) jsou vodní brouci, kteří žijí na vodní hladině. Své jméno dostali podle svého chování, kdy při vyrušení začne skupina těchto brouků \"vířit\" na hladině vody v rychlém tempu v kruzích nebo elipsách. Jsou pozoruhodní též pro své rozdělené oči, kterými mohou pozorovat zároveň dění nad i pod vodní hladinou.\n\nJejich skupinové chování, jakýsi mechanismus přežití, jim pomáhá uniknout před přirozenými nepřáteli. Postavení jedince ve skupině je dáno mnoha faktory, kterými mohou být hlad, pohlaví, teplota vody, druh brouka, stáří, úroveň napadení parazity a stres. Byly provedeny výzkumy jejich chování, které sloužily jako modelová situace ke studiu významnosti chemické obrany ve vztahu k jejich pozici ve skupině, které jsou uplatněny například na poli nanotechnologie.\n\nBrouci mají na zadečku vzduchovou bublinu, která jim dovoluje dlouhodobý pobyt pod vodní hladinou.\nVe světovém měřítku čeleď obsahuje 700 druhů ve 13 rodech.\n\n"}
{"id": "273203", "url": "https://cs.wikipedia.org/wiki?curid=273203", "title": "Teplokrevnost", "text": "Teplokrevnost\n\nTeplokrevnost neboli homoiotermie je schopnost živočichů zajišťovat teplotní homeostázu; tedy udržovat svou tělesnou teplotu na konstantní úrovni. To zahrnuje jak schopnost ochlazování, tak i vytváření většího množství tělesného tepla. Teplokrevní živočichové kontrolují svou tělesnou teplotu především řízením svého metabolismu (tj. zrychlují metabolismus, jakmile se okolní teplota začne snižovat).\n\nOba termíny „studenokrevnost“ a „teplokrevnost“ u vědců nejsou oblíbené, především kvůli vágnosti jejich definice a vzrůstajícím znalostem z této oblasti. Různé teplotní typy nelze rozdělit do jednoduchých škatulek. Každý termín lze nahradit jedním nebo více jinými. Udržování tělesné teploty zahrnuje širokou škálu různých technik, jejichž výsledky tvoří spojité spektrum s tradičními ideály teplokrevnosti a studenokrevnosti na opačných koncích. \n"}
{"id": "273204", "url": "https://cs.wikipedia.org/wiki?curid=273204", "title": "Rada hospodářské a sociální dohody", "text": "Rada hospodářské a sociální dohody\n\nRada hospodářské a sociální dohody je iniciativní a dohodovací orgán vlády ČR, který vede tzv. tripartitní jednání. V tomto orgánu jsou zastoupeni zástupci vlády, zástupci odborových organizací (za zaměstnance) a zástupci zaměstnavatelských a podnikatelských svazů (za zaměstnavatele).\n\nPředseda RHSD - předsedou RHSD je předseda Vlády ČR\n\n\nPředsednictvo je výkonným orgánem.\n\nJeho členy jsou Předseda RHSD, jeden zástupce odborových svazů a jeden zástupce zaměstnavatelských a podnikatelských svazů.\nZajišťuje činnost RHSD.\n\nRHSD se řídí svým Statutem a Jednacím řádem.\n\n"}
{"id": "273207", "url": "https://cs.wikipedia.org/wiki?curid=273207", "title": "Jak utopit dr. Mráčka aneb Konec vodníků v Čechách", "text": "Jak utopit dr. Mráčka aneb Konec vodníků v Čechách\n\nJak utopit dr. Mráčka aneb Konec vodníků v Čechách je česká filmová komedie režiséra Václava Vorlíčka z roku 1974, která měla premiéru 1. března 1975. Scénář napsali Petr Markov a Miloš Macourek spolu s Václavem Vorlíčkem. Píseň \"Znala panna pána\" s textem Petra Markova ve filmu zazpívali Valérie Čižmárová, Helena Vondráčková a Václav Neckář.\n\nV Praze ve vlhkém domě na břehu Vltavy žije posledních sedm českých vodníků. Rodině hlavního vodníka Wassermanna podléhají sloužící Vodičkovi, bratři Bertík, Karel, Alois a jeho dcera Jana. Úřady jim za mimořádné pracovní nasazení Aloise Vodičky (při vyprošťování havarovaného autobusu z vody se potápěl v omylem neuzavřeném skafandru) přidělí nový byt I. kategorie s ústředním topením a zároveň chtějí jejich dosavadní dům u vody zbourat. Pan Wassermann přikáže sloužícím, aby utopili dr. Mráčka, který o asanaci domu rozhoduje. První pokus o jeho utopení nevědomky zhatí Aloisova dcera Jana, která utopenému právníkovi poskytne první pomoc a také se do sebe zamilují.\n\nPan Wasserman odjede na mezinárodní vodnický kongres do Hamburku, kde je kritizován za nedostatečné výsledky českého vodnictva. Mezinárodní vodnické ústředí proto vyšle do Prahy dva mladé vodníky Thomase a Rolfa, aby zajistili další vodnické potomstvo, a tak se zvýšil počet vodníků v Čechách. Nešťastnou náhodou se však z obou stanou obyčejní lidé. Jeden po zranění dostane transfúzí lidskou krev, druhý si splete Janu Vodičkovou s jinou dívkou, pomiluje se s ní, čímž nevědomky ztratí vodnickou nesmrtelnost a potom se utopí. Karel Vodička je zamilován do zdravotní sestry Růženky, a proto se chce stát člověkem. V nemocnici si vyprosí krevní transfúzi a spolu s bratry Aloisem a Bertíkem se v době, kdy je pan Wassermann v zahraničí, vzepřou jeho ženě Matyldě. Vezmou jí kouzelnou hůlku a ji samotnou promění v balení mouky. Mouku odnese jejich pes na ulici, kde ji najde doc. Mráčková, matka dr. Mráčka, která z mouky upeče buchtu. Buchtu i sáček od mouky se ale vodníkům podaří získat zpět.\n\nKdyž dr. Mráček jde spolu s kamarádem Honzou navštívit rodinu Jany, pan Wassermann, který se právě vrátil z kongresu, je omylem pokládá za vodníky vyslané ze zahraničí. Při jídle Wassermannova dcera Polly nedopatřením sní kousek krvavé tlačenky, čímž ztratí nadpřirozené vodnické schopnosti. Při této příležitosti pan Wassermann zjistí, že jeho návštěvníci ve skutečnosti nejsou vodníci, a dr. Mráčka nechá svými zbývajícími sloužícími konečně utopit. Jana se však zmocní hrníčku s duší utopeného a v márnici ji vrátí zpátky do jeho těla. Potom se spolu pomilují, čímž Jana přestane být vodníkem. Když to zjistí pan Wassermann, chce po Aloisovi a Bertíkovi, aby oba dva smrtelníky utopili. Spolu s bratrem Karlem se mu však vzepřou a zničí kouzelnou hůlku, pomocí které pan Wassermann mohl čarovat, a tak mít nad jinými vodníky moc. Před tím ale ještě promění zpět Matyldu Wassermanovou, z níž se však po vykynutí buchty stala obří žena. Alois a Bertík se po konzumaci krvavé tlačenky také stanou lidmi. Pan Wassermann se musí začít živit prací, přičemž bez kouzelné hůlky se má co ohánět, aby svoji velkou ženu uživil.\n\nDo role Aloise byl původně obsazen Jan Libíček, který při natáčení jedné ze scén zemřel. Místo něj se ve filmu objevil Zdeněk Řehoř.\n\n"}
{"id": "273208", "url": "https://cs.wikipedia.org/wiki?curid=273208", "title": "Dolní Přím (zámek)", "text": "Dolní Přím (zámek)\n\nBarokní zámek Dolní Přím se nachází v centru stejnojmenné obce Dolní Přím cca 10 km západně od Hradce Králové.\n\nUž v době první písemné zmínky o obci, zvané tehdy \"Přín\", zde bylo vladické sídlo. Zprávy o výstavbě tvrze na místě současného zámku jsou z roku 1547, kdy ji dal vybudovat Jan starší Holec z Nemočic. Roku 1677 tvrz s celým panstvím odkázal bezdětný rytíř Rudolf z Vinoře hradeckým jezuitům. Ti zde v letech 1681–1714 a za účasti italského architekta Carla Antonia Luraga vybudovali barokní zámek sloužící nejen správě panství, ale také jako venkovská jezuitská rezidence. Po zrušení řádu roku 1773 se majitelé střídali. V letech 1842–1843 dal František Riedl zámek přestavět. Za prusko-rakouské války roku 1866 zde byl umístěn lazaret. Roku 1879 zámek a panství koupil hrabě Jan Harrach. Harrachům patřil až do roku 1945, kdy jim byl celý rozsáhlý majetek včetně nedalekého zámku Hrádek u Nechanic na základě Benešových dekretů zabaven. Poté zámek užívala a dodnes užívá obec Dolní Přím. V nedávné době byl opraven a kromě bytového využití slouží také jako sídlo obecního úřadu. V rekonstruované kapli jsou pořádány koncerty vážné hudby a jiné kulturní akce.\n\nV současné době na zámku sídlí obecní úřad a místní knihovna, která slouží i jako zasedací místnost místního zastupitelstva.\n\nBarokní zámek tvoří patrová budova z jejíž rozlehlé střední části vybíhá dvojice symetrických bočních křídel tvořících náznak čestného dvora. Na zámek z východu bezprostředně navazuje rozsáhlý hospodářský dvůr a částečně jej obklopují zbytky parku. Zde se dochovaly též relikty příkopu někdejší tvrze. V levém bočním křídle je v přízemí dochován pozoruhodný, dnes rekonstruovaný prostor kaple zaklenutý dvěma poli klášterní klenby se štukovou výzdobou.\n\nPůvodně byl zámek řešen jako vznosná, kompletně jednopatrová budova. Po zrušení řádu sloužil zámek především správě panství a byl mnohokrát utilitárně upravován. V letech 1842 – 1843 došlo snížením stropů prvního patra všech křídel zámku k vybudování patra druhého. V roce 1885 došlo k odstranění druhého patra nad střední částí zámku. Při nedávné rekonstrukci došlo k obnově kaple, na jejímž místě byl před rekonstrukcí jeden z bytů.\n\n"}
{"id": "273209", "url": "https://cs.wikipedia.org/wiki?curid=273209", "title": "Emanuel Moravec", "text": "Emanuel Moravec\n\nEmanuel Moravec, \"pseudonym\" Stanislav Yester (17. dubna 1893 Praha – 5. května 1945 tamtéž) byl český politik, legionář, voják z povolání, teoretik válečnictví, publicista a ministr školství a lidové osvěty protektorátní vlády. Patřil k nejaktivnějším představitelům české kolaborace s nacistickým okupačním režimem za Protektorátu Čechy a Morava v letech 1939–1945 a stal se jejím symbolem. Od 13. března 1943 byl vedoucím představitelem Kuratoria pro výchovu mládeže v Čechách a na Moravě (KVMČM).\n\nEmanuel Moravec se narodil 17. dubna 1893 v Praze. Otec Jan Petr Moravec byl pražským obchodníkem. Matka Malvína, roz. Sapinová. V roce 1911 vystoupil demonstrativně z římskokatolické církve, aby dal najevo odpor k vládnoucím Habsburkům. Vystudoval průmyslovou školu. Odmaturoval v roce 1912. V den vypuknutí první světové války 28. července 1914 byl odveden do rakousko-uherské armády. Odešel do školy jednoročních dobrovolníků do Salcburku a poté se zúčastnil bojů na srbské frontě a v Haliči. V roce 1915 Emanuel Moravec padl do ruského zajetí. V Rusku požádal o ruské občanství, aby mohl vstoupit do České družiny, ale nebylo mu vyhověno, proto se přihlásil dobrovolně k 1. srbské dobrovolnické divizi, kde působil jako velitel kulometné čety. V září 1916 byl zraněn v bitvě u Amzači a po skončení léčby byl v březnu 1917 na vlastní žádost zařazen do československých legií. Moravec nastoupil k 6. československému pluku, nazvanému \"Hanácký\", do Borispolu. Při evidenci se však dopustil podvodu a nahlásil nepravdivou informaci, že je strojním inženýrem, čímž se snažil vylepšit si svou pozici ve vojsku. Na tento podvod se přišlo až po jeho návratu do Československa. Účastnil se také bitvy u Zborova. V červenci 1918 si během obranných bojů u obce Bogatinskaja zlomil klíční kost při pádu z koně. Nemohl se tak vrátit zpět ke své jednotce. Zůstal tedy v Omsku jako velitel kulometného oddílu. V době léčení se také pustil do své první literární tvorby zaměřené na oblast vojenství. Jeho publikační činnosti si všiml generál Milan Rastislav Štefánik a 31. ledna 1919 se Moravec stal jedním z pracovníků politicko-informačního oddělení Ministerstva vojenství ČSR na Sibiři a od 4. června byl jmenován velitelem technického oddílu na Ruském ostrově u Vladivostoku. Zde se Moravec zapletl do pokusu o povstání proti Alexandru Vasiljeviči Kolčakovi, které připravoval generál Radola Gajda. Moravec nakonec slíbenou pomoc povstalcům odmítl poskytnout, ale i tak byl vyšetřován vojenskou kontrarozvědkou a byl zbaven samostatného rozhodování. V roce 1920 se Moravec podrobil lékařské prohlídce a pro celou řadu psychosomatických obtíží byl označen za neschopného vojenské služby. V lednu 1920 se oženil s Ruskou Helenou Grigorijevnou Bekovou, které bylo 17 let a čekala s ním dítě.\n\nPo návratu do nově vzniklého československého státu zůstal jako profesionální voják v nově se tvořící československé armádě. Od roku 1920 sloužil jako zpravodajský důstojník na štábu zemského vojenského velitelství v Užhorodě. Poté nastoupil jako frekventant na Válečnou školu v Praze a ještě před jejím ukončením byl v roce 1923 povýšen do hodnosti majora. V letech 1923–1927 působil Emanuel Moravec na štábu zemského vojenského velitelství v Praze. V roce 1926 odhalila hloubková kontrola na Moravcově oddělení finanční nesrovnalosti a roku 1927 byl Moravec přeložen a stal se velitelem 1. polního praporu 24. pěšího pluku ve Znojmě. Zde se dostalo jeho manželství do krize. Moravec byl převelen na Slovensko do Michalovců, kde se seznámil s Ilonou Emmou Pavlou Szondyovou, která byla o 21 let mladší než on. V roce 1932 se rozvedl se svou první manželkou a téhož roku se oženil s osmnáctiletou Szondyovou, která se stala matkou jeho syna Pavla Emanuela. Od roku 1931 Emanuel Moravec vyučoval na pražské Vysoké škole válečné. Od října 1936 byl v hodnosti plk. gen. štábu jmenován velitelem pražského 28. pěšího pluku.\n\nMoravec se začal literární činnosti a publicistice aktivně věnovat už jako legionář v Rusku. V těchto aktivitách pokračoval během návratu do Československa, kdy psal do lodního časopisu \"Návrat\" levicově orientované články. Za první republiky byl považován za odborníka na vojenství a mezinárodní vztahy. Většinu svých článků v předprotektorátním období publikoval pod pseudonymem Stanislav Yester. Od roku 1928 psal do časopisu \"Přítomnost\", který vydával Ferdinand Peroutka, a v roce 1932 navázal spolupráci s Lidovými novinami. Za článek k dvacátému výročí bitvy u Zborova dokonce získal Baťovu cenu za nejlepší novinářský článek. Moravec však nechtěl být jen pouhým novinářem a vždy toužil po kariéře spisovatele. Inspirován prezidentem Masarykem napsal knihu \"Obrana státu\", ve které již tehdy tvrdil, že největším nepřítelem ČSR je nacistické Německo. \"Obrana státu\" vyšla v roce 1934 a vzbudila rozpaky i odpor, jelikož Moravec se v díle přiklání k autoritativní demokracii a myšlenkově souzní s principy italského fašismu. V roce 1936 vydal knihu \"Válečné možnosti ve střední Evropě a válka v Habeši\". V ní znovu vyslovil obdiv k fašistické Itálii. I přes kritiku, kterou Moravec v armádních kruzích sklidil za některé své články a knihy, jeho prestiž jako autora a vojenského odborníka dále stoupala. V roce 1938 se ve svých pracích opakovaně zabýval nebezpečím, které vlasti hrozilo ze strany nacistického Německa. V jeho textech se objevovaly úvahy o nutnosti spolupráce Československa s Polskem a fašistickou Itálií.\n\nVe třicátých letech Emanuel Moravec otevřeně podporoval politiku tzv. hradní skupiny, do níž patřili demokraticky orientovaní politici kolem Masaryka a Beneše. Na pohřbu T. G. Masaryka (1937), kterého celý život uznával jako velkou autoritu, vedl Prahou vojenský průvod a stál u jeho rakve čestnou stráž. V době Mnichovské krize v roce 1938 patřil Emanuel Moravec k nejrozhodnějším odpůrcům československé kapitulace a přistoupení na mnichovský diktát. Na svých přednáškách a ve svých článcích vyzýval k ozbrojenému odporu proti Německu. V září 1938 byl Moravec v rámci mobilizace přidělen k zemskému vojenskému velitelství do Košic, ale nakonec se ocitl ve Znojmě. Stal se členem Výboru na obranu republiky a jako zástupce tohoto výboru se setkal s prezidentem Edvardem Benešem nedlouho po podepsání Mnichovského diktátu. Pro Moravce bylo podepsání Mnichovské dohody obrovským zklamáním a od té doby Edvarda Beneše zcela nepokrytě nenáviděl. Pro tento svůj neskrývaně nepřátelský postoj k vládě a prezidentovi byl nucen opustit Vysokou školu válečnou, byl přeložen do Památníku osvobození v Praze na Žižkově a hlavní štáb mu zakázal publikovat. Plukovník Moravec však odmítl rozkaz uposlechnout a začal publikovat pod pseudonymem E. Herold. 14. listopadu 1938 byl poslán do výslužby. V říjnu téhož roku se podruhé rozvedl. Důvodem k rozvodu byl jeho poměr s šestnáctiletou služebnou Jolanou Emmerovou, která se o čtyři roky později stala jeho třetí ženou.\n\nPo zřízení Protektorátu Čechy a Morava uvažoval Moravec o emigraci do Kostariky. Prožíval tehdy období strachu a beznaděje, obával se, že bude zatčen a popraven za své články proti nacistům. Pokusil se také vrátit do armády. Ta už byla tehdy v likvidaci, a tak mu nebylo vyhověno. Spolupráci mu však nabídli nacisté a dokonce mu v roce 1939 umožnili vydat knihu \"V úloze mouřenína – Československá tragedie 1938\". Následně ho nacisté pozvali na okružní poznávací cestu po Německu, aby se přesvědčil o tom, co všechno udělali dobrého pro svou zemi. Moravec se z cesty vrátil nadšen. Na přání okupantů mu bylo umožněno pracovat v Československém rozhlasu. Své rozhlasové komentáře shrnul do knihy \"Ve službách nové Evropy\" (1940). Stal se z něj aktivní a nadšený propagátor nacistické ideologie. Již v prvním roce protektorátu ho Češi nenáviděli a on pro jistotu užíval tři byty, které z důvodu své bezpečnosti neustále střídal. Spolupracoval s SD, nacistickou rozvědkou, a dokázal si najít cestu ke K. H. Frankovi. Dne 27. září 1941 přijel do Prahy Reinhard Heydrich a ČTK vydala zprávu o jeho jmenování zastupujícím říšským protektorem. Oficiálně převzal funkci 28. září 1941 – tentýž den jej Moravec navštívil a osobně přísahal věrnost německé říši. Emanuel Moravec působil také na svou rodinu. Jeho syn Igor vstoupil do SS, mladší syn do hitlerjugend a jeho třetí žena Jolana se stala konfidentkou gestapa.\nOd roku 1942 byl předsedou organizace Kuratorium pro výchovu mládeže v Čechách a na Moravě. Tato organizace, sdružující povinně českou mládež ve věku od deseti do osmnácti let, vychovávala mládež v nacistickém duchu k loajálnosti k okupační správě.\nMoravec začal prosazovat vizi sjednocené Evropy pod německou nadvládou. V roce 1942 prohlásil:\n\nJako příznivec Heydricha se v roce 1942 stal členem protektorátní vlády ve funkci ministra školství a lidové osvěty. Po atentátu na Heydricha se stala Moravcova pozice ve vládě ještě silnější. Hácha ani ostatní již neměli odvahu mu odporovat. Moravec se stal také inspirátorem vyhlášky, kterou protektorátní vláda vypisovala odměnu 10 milionů korun pro toho, kdo dopadne pachatele atentátu či přivede policii na jeho stopu. V roce 1942 se aktivně podílel na likvidaci české fašistické strany Vlajka a 1. ledna 1943 se souhlasem K. H. Franka pozastavil i činnost Národní obce fašistické. Moravec se tak zbavil svých politických konkurentů. Zbývající české fašisty se mu po roce 1943 podařilo včlenit do Národního souručenství, které Emil Hácha původně založil jako stranu, která měla pomáhat zadržovat tlak okupantů. Často vystupoval v rozhlase a psal do novin. Nabádal občany ke spolupráci s Němci. Československá vláda v Londýně v čele s Benešem nesla nelibě Moravcovo vystupování, které poškozovalo pověst ČSR v zahraničí, a proto bylo rozhodnuto provést na něj atentát. K tomu účelu byla sestavena skupina TIN s parašutisty Cupalem a Švarcem. Parašutista Švarc zemřel v chrámu sv. Cyrila a Metoděje v Praze a Ludvík Cupal zemřel vlastní rukou při obklíčení gestapem ve Velehradské cihelně. Atentát tak nebyl nikdy uskutečněn.\n\n5. května 1945 vypuklo Pražské povstání. Moravec nasedl před Kolovratským palácem, kde mělo sídlo jeho ministerstvo, do policejního nákladního vozu a odjel na schůzku s K. H. Frankem. Na Malostranském náměstí se ale německá auta dostala do palby povstalců, a tak se kolona vydala na Pražský hrad přes Klárov. Automobilu, v němž seděl Moravec, během cesty v Chotkově ulici došel benzin, a tak řidič vystoupil. V tom okamžiku Moravec vytáhl z kapsy revolver a v kabině auta se zastřelil. Řidič pak mrtvolu zavezl do budovy biskupského gymnázia ve Winterově ulici, kde sídlilo velitelství pražské pořádkové policie. Na dvoře gymnázia bylo tělo pohřbeno a 7. června 1945 exhumováno. Moravcův nejmladší syn zahynul během války při bombardování, nejstarší syn byl po válce popraven kvůli své účasti v jednotkách SS.\n\nEmanuel Moravec se stal symbolem kolaborantství s nacistickým okupačním režimem. Podle nejznámějšího nacistického kolaboranta, Nora Vidkuna Quislinga se mu přezdívalo též český Quisling.\n\n\n\n\n"}
{"id": "273214", "url": "https://cs.wikipedia.org/wiki?curid=273214", "title": "ENFP", "text": "ENFP\n\nENFP (Extraversion, Intuition, Feeling, Perceiving) je jeden z osobnostních typů podle MBTI. Je označován jako Extravertní intuitivní typ vnímající s introvertním cítěním.\n\nČlověk ENFP bojuje za svobodu, nesnáší, když někdo někoho napodobuje a ruší tak originalitu. Zaměřuje se především na budoucnost. Jsou to lidé otevřené mysli, pružní, se širokou škálou zájmů a schopností. ENFP je optimista, povzbuzovač týmového ducha, společenský, přizpůsobivý, empatik, ve velkém zastoupení umělců. Potřebuje zpětnou vazbu na sebe samého.\n\nZákladem života ENFP je svoboda, nezávislost a originalita. Napodobovat někoho či se přetvařovat považují za urážku především sebe sama. Potřebují žit v souladu se svými vnitřními hodnotami.\n\nJejich dominantní funkce – extravertní intuice – je zaměřuje především na budoucnost. To, co je pomíjivé a co bylo, to bylo a nemá cenu se tím zabývat. Nesnáší rutinní situace, nekonečné opakování pro ně zbytečných detailů, strádají „mezi čtyřmi stěnami“. Vzrušují je nové myšlenky, ale nudí detaily. Jsou to lidé otevřené mysli, pružní, se širokou škálou zájmů a schopností.\n\nČasto jsou součástí týmu ne z nějakého praktického hlediska, ale jako iniciátoři a povzbuzovači týmového ducha. Snaží se v lidech najít to nejlepší a občas přehlížejí i do očí bijící špatnosti, jenom aby byl svět stále růžový. Patří mezi věčné optimisty a vůbec jsou nejpozitivnějším typem.\n\nPotřebují společnost, často jenom proto, aby je někdo slyšel, aby měli komu sdělit své myšlenky a nápady. Od okolí potřebují odezvu, slyšet, jací jsou, a konfrontovat své názory. \n\nV mnoha směrech se podobají ESFP, například dokonalé nasátí aktuální atmosféry a přizpůsobení se. Dokáží se ztotožnit s okolím, skvěle zapadnout a po chvíli můžete nabýt dojmu, že je znáte odjakživa. Pokud o někom uslyšíte, že je empatik a že se dokáže takřka dokonale vžít do pocitů či role druhých, je velmi pravděpodobné, že máte tu čest s ENFP. \n\nENFP jsou, podobně jako jejich blízcí příbuzní ESFP, ve velkém zastoupení v umělecké sféře, především jako spisovatelé či básníci. Tvořiví mistři jazyka a slova s oblibou používají metafory a čtou „mezi řádky“. Jsou studnou nápadů, vytváří nové projekty, kterým se dokáží s obrovským zaujetím věnovat. S chorobnou pravidelností se však stává, že si vezmou příliš mnoho úkolů, než dokáží splnit a ostatní musí jejich rozdělanou práci dotáhnout za ně.\n\n\n"}
{"id": "273217", "url": "https://cs.wikipedia.org/wiki?curid=273217", "title": "Relikt", "text": "Relikt\n\nSlovo relikt znamená obecně pozůstatek, otisk, stopu již zmizelého, odstraněného, přemístěného objektu, rostliny, zvířete atp. V jednotlivých oborech pak nabývá těchto významů:\n\n\nReliktem je i:\n"}
{"id": "273222", "url": "https://cs.wikipedia.org/wiki?curid=273222", "title": "Musée de l'Homme", "text": "Musée de l'Homme\n\nMusée de l'Homme (\"Muzeum člověka\") bylo založeno v roce 1937 Paulem Rivetem, jako jedna z akcí, pořádaných při příležitosti světové výstavy. Je nástupníkem \"Musée d'ethnographie du Trocadéro\", založeného v roce 1878. Na řízení organizace se na počátku podílel i francouzský antropolog Jacques Soustelle. Musée de l'Homme zabírá téměř celé křídlo pařížského paláce Palais de Chaillot.\n\nMusée de l'Homme do své kolekce zahrnulo řadu sbírek, vznikajících už od 16. století v rámci tzv. kabinetů kuriozit a Královského kabinetu. Tyto sbírky jsou od rozmachu kolonialismu v 19. století dodnes neustále rozšiřovány. Posláním muzea je shromáždit předměty definující člověka a jeho vývoj (archeologie), jednotu a zároveň pestrost lidstva (antropologie) a jeho kulturní a umělecké projevy (etnologie).\n\nMuzeum je ale i výzkumným centrem, na jehož provozu se podílí řada vládních institucí a organizací, patřících do \"Národního centra vědeckého výzkumu\", největší francouzské státní vědecké organizace. Etnografické oddělení Muzea člověka se přestěhovalo do, v roce 2006 nově otevřeného, pařížského Musée du quai Branly.\n\nAž do roku 1974 byly v muzeu vystaveny ostatky Sarah Baartmanové, svého času známé jako „Hotentotská Venuše“.\n\nZ důvodu rekonstrukce je muzeum uzavřeno do roku 2015.\n"}
{"id": "273223", "url": "https://cs.wikipedia.org/wiki?curid=273223", "title": "Ostřice drobná", "text": "Ostřice drobná\n\nOstřice drobná (\"Carex supina\"), neboli ostřice stepní, je druh jednoděložné rostliny z čeledi šáchorovité (\"Cyperaceae\").\n\nJedná se o rostlinu dosahující výšky nejčastěji 5-25 cm. Je vytrvalá a řídce trsnatá s plazivými oddenky a výběžky, v uzlinách vyrážejí trsy listů. Listy jsou střídavé, přisedlé, s listovými pochvami. Lodyha je delší než listy, nahoře trochu drsná. Čepele jsou asi 0,5-1,5 mm široké, ploché, nepřezimující. Pochvy dolních listů jsou purpurové až nachově hnědé, síťnatě rozpadavé. Ostřice drobná patří mezi různoklasé ostřice, nahoře jsou klásky čistě samčí, dole čistě samičí. Samčí klásek bývá pouze jeden, samičí jsou většinou 1-3, většinou včetně dolního spíše přisedlé. Samičí klásky obsahují jen 3-5 (vzácněji až 10) květů a ani za zralosti nepřesahují samčí klas. Listeny jsou bez pochev, šupinovité. Okvětí chybí. V samčích květech jsou zpravidla 3 tyčinky. Čnělky jsou většinou 3. Plodem je mošnička, která je asi 2,5-3 mm dlouhá, nezralá je zelená, za zralosti žlutá, lesklá, žilky nejsou vyniklé, zobánek je krátký, šikmo uťatý až slabě vykrojený. Každá mošnička je podepřená plevou, která je červenohnědá se suchomázdřitým okrajem. V ČR kvete nejčastěji v dubnu až v květnu. Počet chromozómů: 2n=36 nebo 38.\n\nOstřice drobná roste hlavně ve střední a jihovýchodní Evropě, na východ její výskyt zasahuje až Asie.\n\nV ČR roste v teplejších oblastech Čech i Moravy od nížin po pahorkatiny. Najdeme ji především v suchých trávnících, na písčinách či ve světlých lesích, zvláště v písčitých borech a doubravách.\n\n\n\n \n"}
{"id": "273228", "url": "https://cs.wikipedia.org/wiki?curid=273228", "title": "Roy J. Plunkett", "text": "Roy J. Plunkett\n\nRoy J. Plunkett (26. června 1910, New Carlisle, Ohio – 12. května 1994, Corpus Christi, Texas) byl americký chemik, který vynalezl v roce 1938 polytetrafluorethylen ve firmě DuPont. Fluorovaný polymer je známý spíše pod obchodním názvem teflon.\n\nPlunkett se narodil 26. června 1910 v New Carlisle v Ohiu. Po ukončení studií na Newton High School v New Carlisle nastoupil na Manchester College v Indianě, kde v roce 1932 získal titul bakalář. O rok později získal na Ohio State University titul magistr a v roce 1936 doktorát v oboru chemie.\n\nOd roku 1936 pracoval jako výzkumný chemik ve firmě DuPont, v Jacksonových laboratořích v Deepwater (New Jersey), kde syntetizoval novou formu chladiva - freon. Vše se změnilo když 6. dubna 1938 kontroloval tlakové nádoby s plynným tetrafluorethylenem (TFE), který se používal pro výrobu freonu. Po otevření nádoby zjistil že v nádobě vznikl z plynu bílý prášek se zvláštními vlastnostmi. TFE v nádobě polymerizoval na polytetrafluorethylen (PTFE). Objevený PTFE je vosková pevná látka s úžasnými vlastnostmi jako je odolnost proti korozi, má malý součinitel povrchového tření a vysokou odolnost proti roztavení ve srovnání s ostatními plasty.\n\nV roce 1939 se Plunkett stal supervizorem provozu výroby TFE a vedl Chambers Works u DuPontu v Deepwater až do roku 1952. Poté řídil divizi DuPontu, která vyráběla freon až do roku 1975, kdy odešel do důchodu.\n\nPlunkett zemřel 12. května 1994 ve věku nedožitých 84 let ve Wooldridge Place Nursing Home v Corpus Christi v Texasu.\n\nV roce 1939 byl podána patentová přihláška a v následujících letech firma DuPont PTFE testovala a nechala si registrovat ochrannou známku Teflon®. V roce 1946 byl PTFE poprvé použit při výrobě vojenských a průmyslových zařízení.\n\nPlunkett spolupracoval na vývoji mnoha fluorochemických aplikací, které se používají při chlazení, výrobě aerosolů, elektroniky, plastů a ve vesmírném programu.\n\nPlunkett byl uveden do Plastics Academy Hall of Fame (tj. Síně slávy akademie plastů) v roce 1973.\nA v roce 1985 byl zařazen do National Inventors' Hall of Fame (tj. Síně slávy vynálezců USA).\nV průběhu let obdržel čestné doktoráty od Manchester College, Washington College a univerzity Ohio State.\n\n\n\n"}
{"id": "273229", "url": "https://cs.wikipedia.org/wiki?curid=273229", "title": "JAWS", "text": "JAWS\n\nJAWS (\"Job Access With Speech\") patří mezi screen-readery, jedná se o program pro zrakově postižené uživatele vyvíjený společností Freedom Scientific. Jeho úlohou je zpřístupnění počítače s operačním systémem Microsoft Windows pro uživatele pracující hmatem a sluchem. Toho dociluje tím, že zpřístupňuje uživateli informace na obrazovce přes hlasovou syntézu a prostřednictvím braillského řádku a umožňuje komplexní ovládání počítače pomocí klávesnice.\n\nK důležitým vlastnostem patří možnost vytvářet své vlastní konfigurační (detekční) skripty (s podporou dědičnosti). Ty mohou ovlivnit množství a typ informací jdoucí uživateli na výstup a také umožnit používání programů, které by nebyly jinak přístupné (např. programy, které nepoužívají standardní rozhraní operačního systému Windows). Snahou programátorů programu však zůstává omezit množství nutných rozšiřujících skriptů na minimum.\n\nJAWS byl prvně vydán v roce 1989 Tedy Henterem, bývalým motocyklovým závodníkem, který roku 1978 přišel při automobilové havárii o zrak. S kapitálem 180 000 USD od Billiho Joyce založil v St. Petersburgu na Floridě roku 1985 \"Henter-Joyce Corporation\". Joyce prodal svůj podíl ve společnosti zpět Tedu Henterovi někdy v roce 1990. V dubnu 2000 se společnosti Henter-Joyce, Blazie Engineering a Arkenstone, Inc. spojily a vytvořily Freedom Scientific.\n\nJAWS byl původně vyvíjen pro operační systém MS-DOS. Jednalo se o jeden z mnoha screen-readerů, které umožňovaly nevidomým uživatelům pracovat s MS-DOS aplikacemi v textovém režimu. Předností, kterou JAWS ve své době vynikal nad konkurencí, bylo zpřístupnění kaskádových menu ve stylu populárního Lotus 1-2-3. Dále umožňoval (na rozdíl od ostatních soudobých screen-readerů) používat makra, která poskytovala uživatelům možnost konfigurace uživatelského prostředí a práci s mnohými aplikacemi.\n\nTed Henter a Rex Skipper začali psát zdrojového kódu JAWSu v polovině osmdesátých let, jejich společná práce byla završena roku 1990 vydáním verze 2.0. Skipper pak společnost opustil. Po jeho odchodu byl zaměstnán Charles Oppermann, aby produkt udržoval a vylepšoval. Oppermann a Henter pravidelně přidávali nové vlastnosti a vydávali nové verze. Freedom Scientific nyní nabízí na svém webu JAWS for MS-DOS ke stažení jako freeware.\n\nRoku 1993 vydali Henter-Joyce vysoce upravenou verzi JAWSu pro lidi s poruchami učení - WordScholar.\n\nOperační systém Microsoft Windows byl roku 1992 již poměrně oblíbený, Oppermann tedy začal pracovat na nové verzi JAWSu. Hlavním cílem bylo nezasahovat do standardního uživatelského prostředí Windows a dále nabízet možnost skriptování. Testovací a beta verze JAWS for Windows (JFW) byly prezentovány na konferencích během let 1993 a 1994. V tuto dobu převzal práce na kódu vývojář Glen Gordon, a to zvláště po tom, co Oppermann v prosinci 1994 přešel k Microsoftu. Následovně (v lednu 1995) byl vydán JAWS for Windows 1.0.\n\nV současné době bývá vydávána nová verze JAWS for Windows přibližně jednou ročně, menší updaty během roku. Poslední verze je 9.0, byla uvolněna v listopadu 2007.\n"}
{"id": "273231", "url": "https://cs.wikipedia.org/wiki?curid=273231", "title": "SOR C 12", "text": "SOR C 12\n\nSOR C 12 je model českého příměstského standardního autobusu, který je vyráběn společností SOR Libchavy od roku 2003 do současnosti.\n\nModel SOR C 12 je dvounápravový s dvoudveřovou karoserií. Zadní náprava je hnací, motor a převodovka se nachází pod podlahou v zadní části vozu. Karoserie vozu je svařena z ocelových profilů, zvenku je oplechovaná, zevnitř obložená plastovými deskami. Podlaha se nachází ve výšce 800 mm nad vozovkou. Přední náprava je značky SOR, zadní tuhá náprava je značky DANA.\n\nVzhledem k velké nabídce příměstských autobusů délky 12 m většina dopravců vybírala tehdy osvědčenější autobusy od Karosy, tehdy modely Karosa C 934 a Karosa C 954. Autobusy SOR C 12 se proto uchytily především u dopravců, kteří již před jeho uvedením na trh provozovali vozy z dřívější produkce SORu. Mezi tyto dopravce patří například OAD Kolín nebo skupina Veolia Transport.\n\nPřelomovější byl odvozený, částečně nízkopodlažní model SOR CN 12, který neměl v době svého uvedení na trh v České republice konkurenta.\n\n"}
{"id": "273232", "url": "https://cs.wikipedia.org/wiki?curid=273232", "title": "Akrobacie", "text": "Akrobacie\n\nCizím slovem akrobacie či akrobatika označujeme obvykle souhrn tělesných dovedností, které jsou založeny na mimořádné tělesné zdatnosti spojené s nadprůměrnou obratností, popřípadě na mimořádných schopnostech ovládání těla, někdy spojené i s velkou dávkou odvahy. Tyto osobní fyzické dovednosti jsou pak využívány v některých uměleckých i neuměleckých profesích, dále pak v oblasti sportu.\n\n\n\nSlovo akrobacie je používáno také ve sportovním letectví při letecké akrobacii.\n\n"}
{"id": "273239", "url": "https://cs.wikipedia.org/wiki?curid=273239", "title": "Martin Pulpit", "text": "Martin Pulpit\n\nMartin Pulpit (* 29. ledna 1967) je bývalý český fotbalista a pozdější fotbalový trenér. Jeho bratrancem je Luboš Přibyl.\n\nMartin Pulpit s fotbalem začal v šesti letech ve fotbalovém klubu SK Horní Měcholupy, což je dneska předměstí Prahy, kde působil v přípravce a v mladších žácích. Ve starších žácích působil v Bohemians Praha. Dorostenecký věk prožil ve Viktorii Žižkov. V mužské kopané působil v klubech jako jsou ČKD Kompresory Praha, SK Spolana Neratovice, FK Slavoj Vyšehrad a Bohemians Praha.\n\nJiž v 18 letech Pulpita přivedl k trénování pan Václav Vrána, bývalý hráč Sparty, kde hrál na pozici levého křídla. V klubu, kde působil jako hráč, tak vždy trénoval odpoledne nebo před svým tréninkem mládež a pak se věnoval trénování jako hráč. Do věku 28 let trénoval mládežnická mužstva. Poté přišla první nabídka do profifotbalu, od tehdejší mužstva třetí ligy FK Pelikán Děčín.\n\nPůsobil ve fotbalových klubech FK Pelikán Děčín, FC Vítkovice, FK AS Pardubice, FK Mladá Boleslav, SK Hradec Králové, FC Viktoria Plzeň, FK Baník Sokolov, SK Sigma Olomouc a FK Baník Most. Od sezóny 2011/2012 vedl prvoligový tým FK Viktoria Žižkov, poté působil u nováčka Divize C u týmu TJ Svitavy. V průběhu sezóny 2012/13 byl jmenován trenérem FC Baníku Ostrava. Následně působil v Živanicích a poté u týmu FC Fastav Zlín. V roce 2015 přebral divizní tým z východních Čech TJ Sokol Živanice. Pote převzal druholigový celek ze Saúdské Arábie Al Watani FC.\n\nV květnu 2016 se vrátil po delší době do české první ligy, když převzal 1. FK Příbram s cílem udržet klub v lize pro příští sezónu. V nové sezóně byl ovšem po 4 ligových zápasech s bilancí 0 bodů a skóre 0:9 od mužstva odvolán. \nNa podzim 2016 vedl pět zápasů druholigový klub MFK Vítkovice s bilancí jednoho získaného bodu za remízu s Českými Budějovicemi, v prosinci 2016 ve funkci hlavního trenéra skončil.\n\nMartin Pulpit, fanda Bohemians 1905 a Interu Milán, je známý bouřlivák, který naplno žije fotbalem. Dokáže tým rychle pozvednout a splnit zadaný úkol, na lavičce aktivně diriguje a povzbuzuje své svěřence. Na druhou stranu jeho úspěchy sráží vulgární slovník, velké ego a absence sebereflexe. Dokáže hráče urážet, ponižovat a vyhrožovat jim. Tyto aspekty jsou také příčinou střídání angažmá.\n\n"}
{"id": "273241", "url": "https://cs.wikipedia.org/wiki?curid=273241", "title": "Mezoamerika", "text": "Mezoamerika\n\nMezoamerika je pojmenování pro území na americkém kontinentu. Nejčastější geografická definice pojmu \"Mezoamerika\" zahrnuje střední a jižní Mexiko (především poloostrov Yucatán a mexické státy Chiapas a Oaxaca), Belize, Guatemalu, severní část Salvadoru a západ Hondurasu. Jinými slovy je to území mezi jižní hranicí mayského osídlení po severní hranice Aztécké říše.\n\nNejedná se o typické geografické označení, jako spíš o výraz používaný ve vztahu k dějinám této oblasti. Zmíněné území bylo osídleno mezoamerickými civilizacemi (Teotihuacán, Toltékové, Aztékové, Zapotékové, Mixtékové, Mayové, Olmékové, Totonakové).\nDodnes se zde používají mezoamerické jazyky (např. mayské jazyky, nahuatl).\n\nObdobí před příchodem Evropanů můžeme rozdělit do 3 období:\n"}
{"id": "273242", "url": "https://cs.wikipedia.org/wiki?curid=273242", "title": "Jaws", "text": "Jaws\n\nJaws má více významů:\n\n"}
{"id": "273243", "url": "https://cs.wikipedia.org/wiki?curid=273243", "title": "Poštovní kurýr", "text": "Poštovní kurýr\n\nPoštovní kurýr (v originále Thurn und Taxis) je úspěšná desková hra pro 2 až 4 hráče vytvořená manžely Karen a Andreasem Seyfarthovými a vydaná v roce 2006 firmou Hans im Glück v němčině a firmou Rio Grande Games v angličtině. V Česku lze hru koupit v českém překladu a dováží ji firma MindOK. Hráči ve hře vytvářejí poštovní cesty a stavějí poštovní stanice v Bavorsku a okolí přibližně v 16. století tak, aby za ně získali co nejvíce bodů.\n\nHra byla nazvána podle německé rodiny Thurn-Taxisů, která provozovala poštovní služby v Evropě již od konce 15. století a svou výlučnou pozici si udržela až do 18. století.\n\nKe hře byla vydána tři rozšíření:\n\nHrací deska obsahuje mapu Bavorska a okolí, na níž je vyznačeno 22 měst spojených silnicemi. Města jsou rozdělena do devíti zemí, každá země má jinou barvu. Nacházejí se zde i Čechy a dvě česká města: Plzeň a České Budějovice. Před začátkem hry se na vyznačená místa hrací desky položí žetony bonusů od nejnižšího (vespod) po nejvyšší (nahoře). Balíček karet měst (každá karta představuje jedno město, každé město je v balíčku třikrát) se zamíchá, prvních 6 karet se vyloží lícem nahoru na desku a zbytek balíčku se položí vedle nich lícem dolů. Na vyznačená místa se položí karty kočárů. Každý hráč dostane 20 domečků ve své barvě, které budou představovat poštovní stanice.\n\nZačíná vylosovaný hráč, ostatní pokračují po něm ve směru hodinových ručiček. Každý hráč ve svém tahu učiní následující 3 akce v uvedeném pořadí:\n\nV každém tahu navíc hráč \"může\" využít pomoc jednoho ze čtyř poštovních úředníků:\nNemá-li hráč na ruce žádnou kartu, musí využít pomoci pošťáka (tj. vzít si dvě karty), jinak může využít pomoc libovolného úředníka nebo žádného.\n\nHra končí, když někdo postaví všech svých 20 stanic nebo získá kočár nejvyšší, 7. úrovně. Tento hráč získá bonus 1 bod za uzavření hry. Pak se dohraje kolo až po hráče po pravé ruce toho, kdo začínal, aby každý hráč odehrál stejný počet tahů.\n\nHráči si sečtou bonusy (za karty kočárů se počítá jen bonus za kočár nejvyšší úrovně) a odečtou od nich tolik bodů, kolik stanic jim zbylo nepostavených. Vítězí hráč s nejvyšším počtem bodů.\n\nHra získala mnoho ocenění, mezi jinými:\n\nKněžnin kurýr (v originále Der Kurier der Fürstin) je jednoduché rozšíření, které vyšlo v německém časopise Spielbox v 5. čísle roku 2006. Má odrážet vliv šlechty a postavení kurýra vezoucího kněžnino slovo do kraje.\n\nRozšíření obsahuje 28 kartiček dopisů a jednu figurku kněžnina kurýra. Před začátkem hry se na všechna města na desce položí dopis. Začínající hráč nedostane na začátku hry žádný dopis, druhý hráč dostane jeden, třetí dva a čtvrtý tři. Kdo jako první postaví stanici ve městě, vezme si z něj dopis. Hráč může v jednom tahu použít pomoc více než jednoho úředníka, ale za použití každého dalšího zaplatí dva dopisy (nelze v jednom tahu použít pomoc téhož úředníka dvakrát). Dopisy, které hráči zůstaly po skončení hry, jsou bezcenné.\n\nFigurku kněžnina kurýra na začátku hry nemá nikdo. Získá ji hráč, který při uzavření cesty nezíská kočár (nebo se jeho získání úmyslně vzdá, aby získal kurýra). Tomu zůstane až do chvíle, kdy ji získá další hráč. Kdo má figurku kurýra, platí za využití pomoci dalších úředníků jen jedním dopisem místo dvou. Kdo má figurku po skončení hry, získá 1 bod navíc.\n\nLesk a sláva (v originále Glanz und Gloria) je rozšíření vydané v roce 2007. Jeho autoři jsou rovněž Andreas a Karen Seyfarthovi a jeho vydavatelem firma Hans im Glück. Pro jeho hraní je vyžadována základní sada, nicméně pokud se hraje podle nových pravidel, využívají se z ní jen domečky pro stavbu stanic. Rozšíření obsahuje novou mapu (situovanou na severozápad od původní oblasti, najdeme zde Prusko, Sasko nebo Holandsko, česká města zde již nejsou) včetně nových bonusů a nových karet měst. Na mapě jsou novinkou hanzovní města nepatřící k žádné zemi, za něž dostane bonus 1 bod hráč, který tam jako první postaví stanici; pokud však někdo postaví cestu procházející více hanzovními městy, může postavit stanici jen v jednom z nich. Přibyl také bonus za postavení cesty o délce 8 měst.\n\nJe možné hrát podle starých pravidel (na nové mapě a s novými bonusy za výstavbu stanic) anebo podle nových, poměrně odlišných. Nová pravidla neobsahují kočáry (a tedy ani koláře). Každý hráč dostane na začátku hry jednu kartu kočáru se dvěma koňmi. Když hráč hraje kartu města, může ji vyložit buď lícem nahoru do cesty, anebo lícem dolů vedle své karty kočáru. Každá karta města má na rubu jednoho, dva nebo tři koně, kteří se tak zapřáhnou ke kočáru. Hráč může uzavřít cestu jen tehdy, má-li zapřažených aspoň tolik koní, kolik měst je v cestě (včetně dvou koní na kartě kočáru). Po uzavření cesty se karty koní zapřažených ke kočáru odloží a hráči opět zůstanou jen dva koně na kartě kočáru.\n\nHra končí, když některý hráč postaví všechny své stanice.\n\nVšechny cesty vedou do Říma (v originále Alle Wege führen nach Rom) se skládá ze dvou rozšíření, která jsou hratelná spolu se základní hrou každé zvlášť i obě dohromady:\nHráči se snaží dopravit své církevní hodnostáře ve správnou dobu do Říma na audienci u papeže. Rozšíření obsahuje mapu severní Itálie, která se skládá z 21 měst spojených silnicemi. Nejjižnějším městem je Řím. Na začátku hry stojí na pěti nejsevernějších městech pět kočárů, každý z nich vyjíždí z jedné země nebo dvojice zemí ze základní hry a má její barvu. Každý hráč má 5 žetonů svých církevních hodnostářů různých úrovní (ministrant, kněz, farář, biskup, kardinál), které na začátku hry umístí lícem dolů na kočáry, na každý kočár jeden. Na každém kočáru tak jede jeden hodnostář od každého hráče. Hráči až do příjezdu kočáru do Říma nevědí, který soupeřův hodnostář na něm jede, a nesmějí se znovu dívat ani na své umístěné hodnostáře (musejí si je pamatovat).\n\nKdyž hráč uzavře cestu, ale v některém jejím městě nepostaví stanici (buď proto, že ji v něm už má, nebo proto, že mu to neumožňuje omezení pro výstavbu stanic – hráč se nemůže svévolně vzdát postavení stanice v některém městě, kde to pravidla vyžadují), posune kočár, který vyjížděl ze země, v níž toto město stojí, o jedno město směrem na jih. Nepostaví-li stanici ve více městech, posune kočár za každé. Nepostaví-li stanici v Lodži nebo ve městě v zemi, jejíž kočár už do Říma dojel, posune libovolný kočár, který ještě nedojel. Jakmile kočár dojede do Říma, žetony všech hodnostářů na něm se otočí lícem nahoru a položí na místa vyznačená pro jednotlivé druhy hodnostářů. Žetony hodnostářů, kteří už na tato místa dojeli dříve, budou vyřazeny. Na konci hry tedy zůstanou jen žetony těch hodnostářů, kteří dojeli nejpozději.\n\nNa konci hry si každý hráč přičte body za všechny své hodnostáře, kteří dojeli do Říma a zůstali tam (1 až 5 bodů podle jejich druhu).\n\nNa začátku hry se na obrázky jednotlivých úředníků položí jejich žetony (počet žetonů je pro každého úředníka jiný a závisí na počtu hráčů). Kdykoli hráč využije pomoc úředníka, vezme si jeho žeton. Jakmile si některý hráč vezme poslední žeton některého úředníka, nastává vracení žetonů. Každý hráč počínaje tím, který je na tahu, musí vrátit největší možný počet svých nasbíraných žetonů úředníků tak, aby mezi nimi nebyly dva stejné. Vrátí-li takto aspoň 2 žetony, získává bonus podle jejich počtu:\nNa konci hry před sečtením bodů může každý hráč vyvolat ještě poslední vracení žetonů, aby zvýšil svůj počet bodů.\n\n"}
{"id": "273245", "url": "https://cs.wikipedia.org/wiki?curid=273245", "title": "Agama límcová", "text": "Agama límcová\n\nAgama límcová (\"Chlamydosaurus kingii\" nebo \"kingi\") je štíhlý, dlouhoocasý ještěr z čeledi agamovitých.\n\nDorůstá délky 60–90 cm, z čehož tvoří 44 cm ocas. Váží okolo 500 gramů. Je nazvaný podle svého velkého varhánkovitého kožního límce, tvořeného z dlouhých chrupavek, který zastává jak funkci obrannou (pokud se cítí ohrožena, roztáhne límec, čímž se zdá větší, a výstražně prská), tak funkci vábící, kterou agama límcová využívá v období páření. V průměru tento límec může měřit až 26 cm a po provedení obranného manévru obvykle prchnou agamy do korun stromů, kde jsou se svým světle zeleným až tmavě hnědým zbarvením těla skvěle zamaskovány.\n\nObývá suché lesy a háje, ale v tropickém podnebném pásu obývá spíše otevřené vyprahlé planiny porostlé keři nebo nízkou trávou.\n\nNalézá se na území jižní Nové Guineji a severní a severovýchodní Austrálie. Mezi potravu, kterou loví na stromech, patří většinou malí členovci (většinou housenky a cikády), na zemi pak mravenci, termiti, pavouci nebo drobní obratlovci, např. jiné druhy menších ještěrů. Upadají do poloklidového stavu během období sucha, které trvá obvykle od dubna do srpna.\n\nPáření probíhá obvykle mezi zářím a říjnem, kdy samci přilákávají samice pomocí svých límců, které vznešeně roztahují, a o samice bojují, přičemž roztahují límce a koušou svého protivníka do těla. Samice klade do hnízda v období dešťů (listopad až únor) obvykle 8-23 vajec. Vejce se nacházejí v prohlubních, které bývají 5-20 cm pod zemí a obvykle ve slunných oblastech. Inkubace trvá zhruba dva až tři měsíce a pohlaví závisí částečně na teplotě, přičemž se v extrémních teplotách vyvíjí výhradně samice, ve středních teplotách (29-35 °C) se rodí zhruba stejné množství samců a samic.\n\n"}
{"id": "273251", "url": "https://cs.wikipedia.org/wiki?curid=273251", "title": "Artistika", "text": "Artistika\n\nCizím slovem artistika označujeme cirkusové a varietní umění, které je primárně založeno na mimořádných lidských schopnostech, nadprůměrných fyzických dovednostech a neobvyklých uměleckých postupech. Podstatou artistického umění je dokonalé zvládnutí určitých podskupin jednotlivých úkonů respektive různých dílčích artistických disciplin, např. :\n\n\nUmělci zabývající se tím druhem umění se nazývají artisté (muž: artista, žena: artistka).\n\n"}
{"id": "273253", "url": "https://cs.wikipedia.org/wiki?curid=273253", "title": "Password authentication protocol", "text": "Password authentication protocol\n\nPassword Authentication Protocol (PAP) je jednoduchý ověřovací protokol. Protokol PAP slouží k autentizaci v protokolu PPP. Autentizační data, která jsou posílána pomocí protokolu PAP, procházejí po síti nešifrovaná a v ASCII podobě. Při útoku na síť a následném odposlouchávání paketů protokolu PPP je relativně jednoduché přečíst přihlašovací údaje klienta.\n\nProtokol PAP je podobný autentizaci pomocí terminálového dialogu. K ověření klienta proti serveru klient udává své přihlašovací jméno a heslo, které jsou zabalené do paketu protokolu PPP. Server porovná přihlašovací údaje s údaji v interní databázi. Komunikace se skládá zpravidla ze dvou paketů. Klient se autentizuje příkazem \"Authenticate-Request\" a server autentizaci potvrdí příkazem \"Authenticate-Ack\", nebo odmítne příkazem \"Authenticate-Nak\".\n\n\n"}
{"id": "273254", "url": "https://cs.wikipedia.org/wiki?curid=273254", "title": "TestLink", "text": "TestLink\n\nTestlink je nástroj pro správu a organizaci testování software. Projekt je zdarma i pro komerční využití pod licencí GPL. Nástroj obsahuje komponenty pro psaní test specifikace, softwarových požadavků (requirements), výsledky testů a reportování. Nástroj spolupracuje se známými programy pro správu chyb (bug tracking).\n\n\n\nTest Case popisuje testovací úkol po částech (akce, scénář) a očekávané výsledky. Definuje postup otestování požadavku - to znamená popsat, co je očekáváno na vstupu, zpracování, co je očekáváno na výstupu. Testovací případy jsou základními prvky TestLinku.\nTest Suite (Test Case Suite) organizuje testovací případy do vyšších jednotek. Sadu testů lze považovat za ekvivalent tzv. testovacího scénáře.\nTestovací plán je vytvářen, když je potřeba provést testovací případy. Testovací plány mohou být sestaveny ze sad testů (resp. z testovacích případů) z aktuálního testovacího projektu. Testovací plán obsahuje např. informace jako: vlastnosti, které budou testovány, průběh testů, přerušení testů, milníky, výstupy z testování, harmonogram testování, rizika, souhlas s testování, požadavky na zdroje, odpovědnosti, personální zajištění aj.\nTestovací projekt může mít mnoho verzí v celé své životnosti.\nTest Projekt zahrnuje specifikace testování s testovacími případy, požadavky a klíčová slova. Uživatelům v rámci projektu jsou definovány role.\nKaždý uživatel TestLinku má roli, která definuje dostupné funkce v TestLinku.\n\n"}
{"id": "273257", "url": "https://cs.wikipedia.org/wiki?curid=273257", "title": "CTL Logistics", "text": "CTL Logistics\n\nCTL Logistics S.A. (VKM: CTL), dříve Chem Trans Logistics, je polská mateřská firma holdingu, do kterého patří několik společností zabývajících se logistikou. Základním kamenem činnosti skupiny CTL Logistic je přitom železniční nákladní doprava.\n\nFirmu Chem Trans Logistics současně se společností Petro Carbo Chem (dnešní PCC SE, vlastník polského dopravce PCC Rail) založil v roce 1992 Jarosław Pawluk a Waldemar Preussner. Chem Trans Logistics se profilovala jako spediční firma především pro železniční dopravu ve směru východ - západ a v souvislosti s tím se zabývala překládkou mezi širokým a normálním rozchodem na východní hranici Polska. V polovině 90. let se pak zakladatelé podělili o obě společnosti a jediným vlastníkem CTL zůstal Jarosław Pawluk, zatímco Waldemar Preussner si ponechal PCC.\n\nK výrazné změně v charakteru činnosti firmy dochází v roce 2002, kdy CTL zakoupila společnost Kopalnia piasku Maczki-Bór, významného lokálního dopravce a provozovatele dráhy v Horním Slezsku. Prostřednictvím této firmy vstoupila společnost CTL se svými vlaky na veřejnou síť PKP PLK.\n\nV roce 2003 zahájila společnost CTL mezinárodní dopravu vlaků přes polsko-německou hranici, zpočátku ve spolupráci s německým dopravcem rail4chem. V roce 2004 pak zakoupila německého dopravce Rent a Train GmbH a zahájila tak provozování drážní dopravy také na území Německa. Název firmy Rent a Train GmbH byl poté změněn na CTL Rail GmbH. 3. září pak CTL Logistics - prostřednictvím dcery CTL Rail GmbH - získala osvědčení dopravce pro nizozemskou železniční síť provozovatele dráhy ProRail.\n\nMezi vedlejší aktivity holdingu patří také provozování dráhy. Nejvýznamnějším podnikem skupiny CTL v této oblasti je společnost CTL Maczki-Bór, které je manažerem infrastruktury na části sítě tzv. pískových drah v Horním Slezsku.\n\n21. listopadu 2007 byla podepsána smlouva, na základě které 75 % akcií CTL Logistics odkoupí britský investiční fond Bridgepoint Capital. Zbývající podíl 25 % nadále zůstává v rukou zakladatele Jarosława Pawluka.\n\n\n\n"}
{"id": "273258", "url": "https://cs.wikipedia.org/wiki?curid=273258", "title": "Poselství Grálu", "text": "Poselství Grálu\n\nPoselství Grálu je stěžejní dílo německého spisovatele Oskara Ernsta Bernhardta píšícího pod pseudonymem Abd-ru-shin. Je to světonázorové dílo na pomezí filosofie a náboženství, vyjadřující se k základním životním otázkám s jejich využitím v každodenním životě. Napsáno bylo v letech 1924 – 1937.\n\nPodrobnosti viz „Historie vzniku“.\n\nHned v úvodu díla Abd-ru-shin zdůrazňuje, že nepřináší nové náboženství, ale že jeho učení má možnost jednotlivec využít v každodenním životě prostřednictvím svých vlastních schopností, které jsou u každého člověka jedinečné.\nUkazuje společné záchytné body různých způsobů chápání pojmu „Bůh“ a „Božství“, aniž by si vzájemně odporovaly, navzdory zcela odlišnému slovnímu vyjádření.\nVykresluje přímou souvislost mezi zřetelně působícími fyzikálními zákony a „vůlí Boží“, vyjádřenou v dosavadních náboženstvích.\nAbd-ru-shin také zcela odmítá úlohu církví a náboženských společností všeho druhu, jakožto prostředníka mezi Bohem a lidmi. Nenachází pro to žádné oprávnění.\nAutor Poselství Grálu dává vnitřní vzestup jednotlivce vždy do souvislosti pouze s použitím vlastních schopností člověka, k čemuž nezanedbatelně pomáhá prosté chtění dobra.\nZatímco celé Abd-ru-shinovo dílo je protkáno myšlenkami zdůrazňujícími důležitost všestranné samostatnosti člověka a odmítání jakéhokoliv spolkaření a sdružování se do pozemských organizací, objevovaly se již za jeho života v jeho okolí snahy lidí vytěžit z jeho učení pozemský i duchovní kapitál, což se ostatně projevuje dodnes.\nNezaujatý čtenář však brzy pozná, že skutečnou hodnotu pro něj má jen to, co si sám v životě vyzkouší a prožije, což mu nemůže zprostředkovat žádná organizace.\nAbd-ru-shin doporučuje, aby při studiu jeho díla čtenáři postupovali přednášku za přednáškou a postupně, jako po pomyslném žebříku, chápali pojmy ve zcela novém světle a zároveň si vše ověřovali v každodenním životě, pečlivě a kriticky zkoumali, a nepřijímali věci bez předchozího úplného pochopení. Jednou z nejvíce odsuzovaných věcí Abdrushinem je právě slepá víra.\nNavzdory autorovu nesmlouvavému postoji k církvím, však jako vzor čistého života na Zemi vyzdvihuje právě postavu Ježíše z Nazareta. Ne však z hlediska jeho „nadpozemských“ schopností, ale jeho jasného pohledu na zdánlivě složité životní situace, z nichž v každém případě existuje východisko. Poukazuje, že právě Ježíšova prostá a jasná vyjádření byla tím nejcennějším, co každý člověk může i dnes využít v každodenním životě. Jako například:\n\n\nČlověku není možné Boha skutečně poznat, může však vycítit a vytušit svého Stvořitele z jeho dokonalé vůle, vložené do světa. Tato vůle má podobu zákonů, podle nichž se řídí celý svět, viditelný svět fyziky stejně jako neviditelné dění, zasahující do lidských osudů. Zákony jsou nezměnitelné a nelze je obejít, člověk je musí poznat a podle nich žít, chce-li žít podle vůle Nejvyššího. Hlavní zákony jsou tři:\n\nStejnorodé se navzájem přitahuje a posiluje. Jestliže člověk pocítí např. závist, přitahuje stejnorodé city a myšlenky závisti jiných lidí, takže nich postupně vzniknou celá centra závisti. Odtud se vlastní závist původce dále posiluje, až nakonec zesílí v konkrétní čin závisti. Člověk tak zůstává spojen stejnorodostí s centrem závisti. Stejným způsobem se posiluje dobré smýšlení, například láska k bližním, a z centra lásky proudí k původci síla, posilující jeho původní láskyplnost. Zákon přitažlivosti stejnorodého tak vlastně zesiluje to, co sám člověk původně chtěl, a pomáhá mu uskutečnit jeho úmysly.\n\nCo kdo zaseje, to sklidí. Souvisí s předchozím zákonem. Po čase se z centra závisti nebo lásky vrátí k původci zesílené účinky jeho vlastního cítění nebo smýšlení a přinesou mu mnohokrát zesílené plody toho, co dříve zasel. Tak si člověk vytváří svůj budoucí život. Dobré i zlé, jež ho v životě potkává, je následkem jeho dřívějšího jednání a smýšlení. Není to osobně Bohem seslaná odměna nebo trest, ale splnění jeho vlastního směřování, i když mohlo být namířeno k jiným lidem. Když například jinému ublíží, ovlivní zákon zpětného působení někoho v jeho okolí, tak že ublíží zase jemu. Stejně je tomu s pozitivním jednáním. Zákon zpětného působení dává člověku poznat následky jeho cítění, myšlení, mluvení a jednání a tříbit si smysl k rozlišení správného a nesprávného.\n\nLehké stoupá vzhůru, těžké klesá. Ve fyzikální oblasti tento zákon řídí uspořádání celého viditelného světa. Kromě tzv. hrubohmotnosti (běžně pozorovaný svět) existují však i úrovně jemnějších druhů hmotnosti, v nichž se pohybují myšlenky, duše zemřelých lidí aj. Dobrým smýšlením a činy se stává člověk lehčím, zlé ho naopak zatěžuje. Zákon tíže umožňuje vysvětlit život člověka po pozemské smrti: smrt není zánik osobnosti, ale jen odložení nejtěžšího obalu – těla, bez něj pak pokračuje člověk v dalším životě v jemnějším druhu těla (přirovnání s odložením kabátu a pobytem jen v košili). Přitom klesne nebo stoupne do takové úrovně, jaká odpovídá jeho lehkosti nebo tíze. Podle toho vypadá i jeho stejnorodé nebo stejně těžké prostředí: např. násilník se po smrti ocitá mezi násilníky a navzájem si spolu ztěžují život; dobrý člověk pokračuje v dalším životě mezi jinými dobrými lidmi.\n\nPoselství Grálu vysvětluje reinkarnaci jako nutný nástroj k duchovnímu uzrávání člověka. Pokud umírá zatížen vinou a „nečistými“ sklony, musí se znovu narodit na zemi, odčinit svá pochybení a pokračovat ve zušlechťování, zdokonalování. Narodí se do takových poměrů, jaké si „vysloužil“ předchozím životem a jaké potřebuje k dalšímu vývoji. Na rozdíl od východních náboženství Poselství Grálu vysvětluje, že člověk zůstává stále člověkem, a vylučuje, aby se inkarnoval jako cokoliv jiného – třeba jako zvíře nebo rostlina.\n\nČlověk dostal od svého Stvořitele svobodnou vůli k rozhodování o svých záměrech a jednání. Následkům svého rozhodování je však potom již nevyhnutelně podroben, a to podle zmíněných tří zákonů. Může se např. rozhodnout k nepoctivému jednání, kterým uškodí svému bližnímu, ale po čase se k němu vrátí následky takového jednání tak, že sám utrpí mnohem větší škodu; má tak možnost poznat, k čemu se vlastně rozhodl. Stejně je tomu s pozitivním rozhodováním.\n\nPokud se člověk již narodí do prostředí s omezenou svobodou (třeba do totalitního státu nebo chudé rodiny), pravděpodobně má toto omezení prožít jako následek svého předchozího života; životní tkanivo je však velmi provázané, rozsáhlé, a příčiny mohou být i jiné.\n\n\"Pozemská životní dráha je krátkou školou a odložením těla nenastává pro vás samé konec.\" Zkušenostmi a námahou pozemského života se má člověk stát zralejším, dospělejším, ušlechtilejším a sebe vědomým tvorem. Po smrti pozemského těla má jeho život pokračovat v lehčích a světlejších úrovních a postupně se má dostat do ráje, z něhož kdysi vyšel jako nevědomé lidské seménko, prosící o možnost života. Ráj přitom leží mimo vesmír, v ještě lehčích úrovních, než je veškerá hmotnost.\n\nPodle Poselství Grálu není \"svatý Grál\" kalich a symbol, o kterém hovoří středověké legendy. Je to místo, ze kterého se rozlila Boží síla do stvoření při jeho vzniku, když Stvořitel projevil svou vůli slovy \"Budiž Světlo!\" Leží mimo hmotný vesmír. O. E. Bernhardt vysvětluje, že s pokračujícím rozvojem svých schopností má lidstvo dostat i pokračující vědění; k němu náleží mj. i vědění o Grálu.\n\nPodle učení Poselství Grálu se dnes nacházíme v období tzv. \"posledního soudu\". Není dobou zániku světa, ale dobou zrychleného třídění, v níž se zesíleně projevuje všechno, co dosud jen doutnalo nebo dřímalo. Především vlastnosti a jednání lidí. Přírodní i společenské katastrofy vyústí nakonec ve \"velkou očistu\", odtřídění \"zrna od plev\", a to přirozeným způsobem podle zákona tíže. Na očištěné Zemi zůstanou jen lidé s vůlí k dobrému smýšlení a jednání a s úctou k Bohu; duše ostatních poklesnou do hutnějších a temnějších úrovní.\n\nPoselství Grálu uznává Ježíše jako Syna Božího a Spasitele. Neuznává však ukřižování jako akt smíření s lidstvem a odpuštění jeho hříchů. Autor Poselství Grálu tvrdí, že ukřižování bylo důsledkem odmítnutí jeho učení, nenávisti a intrik tehdejších židovských kněží, podle zmíněných Božích zákonů tedy nemůže vést k žádnému vykoupení. Spásu může přinést jen následování Ježíšových slov a život podle nich. Rovněž s myšlenkou Pavlovou, že člověk nemůže dospět k odpuštění svých hříchů vlastními silami, ale jen prosbou Boha za odpuštění, Poselství Grálu nesouhlasí. Podle zákonů je naopak třeba, aby se člověk sám energicky přičinil, odčiňoval své chyby a zušlechťoval své sklony; teprve pak mu může být pomoženo. Abd-ru-shinova kniha je také silně proticírkevní: církve se vsunuly do role prostředníka mezi Bohem a člověkem a postupně se vyvinuly v politické strany, usilující o vlastní moc, vliv a bohatství. Člověk má poznávat Boha a svět bez prostředníka, vlastní námahou a dospět k vlastním názorům. Jejich správnost nebo chybnost může poznávat pozorováním života kolem sebe a srovnáváním s věděním v Poselství.\n\nPoselství Grálu vznikalo formou přednášek, vydávaných nejprve časopisecky samým autorem. Knižně vyšlo poprvé v r. 1926 pod názvem \"Ve světle Pravdy – Nové Poselství Grálu od Abdruschina\". Obsahovalo 43 přednášek. O pět let později, v r. 1931, vyšlo znovu jako tzv. Velké vydání (Grosse Ausgabe), rozšířené na 93 přednášek, doplněných o Desatero Božích přikázání. Postupně vznikaly další přednášky, ty vyšly v r. 1934 vyšly v knize \"Poselství Grálu doznívá\" (Nachklänge zur Gralsbotschaft von Abdruschin, Band I.). Další díl již nemohl být vytištěn vzhledem k politickému vývoji, který ve 30. letech minulého století zasáhl Německo a Rakousko. Ihned po připojení Rakouska k Německé říši v březnu 1938 byl Abd-ru-shin zatčen a jen díky úsilí jeho stoupenců se podařilo zmírnit jeho uvěznění na nucené domácí vězení pod dozorem gestapa.\n\nPodle poválečného Hnutí Grálu byl Abd-ru-shin v posledních letech svého života zklamán vývojem v německém národě i ve světě, přepracoval tedy své Poselství Grálu do novější třísvazkové formy a určil jako platné pro příští časy. Tak vznikl poválečný tvar, zvaný „Vydání poslední ruky“. Pro toto tvrzení však nepředložili autorovi pozůstalí písemné důkazy.\n\nV současné době tedy lze nalézt Poselství Grálu ve dvou formách – „Velké vydání“ a „Vydání poslední ruky“, obě mají své zastánce:\n\nStoupenci předválečného „velkého vydání“ se opírají o skutečnost, že neexistují dokumenty autora o záměru přepracovat své dílo, a považují za autentický pouze předválečný tvar. Zastánci „vydání poslední ruky“ poukazují na autoritu vdovy M. Bernhardtové, která po válce předložila upravené autorovo dílo k vytisknutí, a na skutečnost, že podstatou zůstává pozdější forma stejná, reaguje však na tehdejší duchovní propad Evropy a nesplněná Abd-ru-shinova očekávání.\n\nDnes je předválečná forma Poselství k dispozici v češtině jednak online, jednak v knižní formě (viz Externí odkazy). Třísvazkový tvar „vydání poslední ruky“ je vydáván pod záštitou nadace Stiftung Gralsbotschaft Stuttgart pouze v knižní formě (s výjimkou několika ukázkových kapitol) a je k dostání v knihkupectvích.\n\nJiž ve 30. letech probíhalo překládání do jiných jazyků; v tehdejším Československu se jej ujali Josef a Jan Kovářové ze Zlína se spolupracovníky, ve velmi krátké době dílo přeložili a připravili k tisku, takže v r. 1932 bylo českým čtenářům k dispozici.\n\nTaké třísvazkové „vydání poslední ruky“ bylo rychle připraveno k tisku a vydáno česky již v roce 1948; část vydání už tehdejší čs. orgány zabavily a knihu zakázaly. Podkladem textu byl dosavadní překlad J. a J. Kovářových.\n\nPrvé dva překlady se snažily o co možná doslovné znění, s těsnou vazbou na německý originál. V 60. letech se pak za účasti Jana Kováře připravil další překlad třísvazkového „vydání poslední ruky“ ve snaze o upřesnění pojmů a lepší češtinu textu. Překlad vyšel od r. 1967 dvakrát v Německu, po roce 1990 pak opakovaně v ČR v licenci nadace Stiftung Gralsbotschaft. Od roku 1990 se jej vydalo asi 45 000 výtisků. Poslední český překlad „Vydání poslední ruky“ v licenci nadace Stiftung Gralsbotschaft je z roku 2011, s důrazem na přesnost vyjádření a pokud možno čistý český jazyk.\n\nPředválečné Velké vydání a „Doznívání“ má kromě původního předválečného překladu i novější český překlad z roku 2012, knižně je vydáván nakladatelstvím Plamen, které ho současně poskytuje čtenářům online zdarma (viz „Externí odkazy“). Tyto knihy se v nezkrácené formě v současnosti nově překládají do řady světových jazyků a nezávislí překladatelé tyto překlady většinou poskytují veřejnosti zdarma.\n\nO autorská práva k Poselství Grálu a dalším Abd-ru-shinovým spisům se v minulosti vedly dva soudní spory.\n\nAutor ustanovil, že „vydávání a šíření Poselství Grálu musí samozřejmě zůstat na celé zemi v jedněch vedoucích rukou“.\n\nPo jeho smrti 1941 přešla autorská práva na jeho ženu Marii Bernhardtovou, a po jejím úmrtí v roce 1957 v souladu s rakouskými zákony na její děti. Již předtím, v roce 1952 však založila Marie Bernhardtová pro podporu šíření Poselství nadaci Stiftung Gralsbotschaft. Její dcera Irmingard Bernhardtová před svou smrtí v r. 1990 na nadaci převedla všechna autorská práva Poselství Grálu.\n\nZ hlediska práva evropských zemí je tento postup bezchybný. V Brazílii však Irmingard Bernhardtová soudní spor s tamější organizací „Řád Grálu na Zemi“ v roce 1989 prohrála.\n\nV druhém soudním sporu o zpochybnění autorských práv Stiftung Gralsbotschaft potvrdil Vrchní zemský soud ve Stuttgartu v březnu 2008 autorská práva na\nPoselství Grálu nadaci Stiftung Gralsbotschaft.\n\nDnes jsou podle evropského práva autorská práva na dílo již zaniklá (70 let od smrti autora), v platnosti přitom zůstávají práva na autorství pozdějších překladů. Nadace Stiftung Gralsbotschaft Stuttgart však i nadále zajišťuje kromě vydávání i překlady do dalších jazyků. Dosud vyšlo Poselství („vydání poslední ruky“) v 18 jazycích v nákladu více než 1 milion výtisků. Z toho v češtině asi 45 000.\n\nSám O. E. Bernhardt nezaložil žádnou společnost. V roce 1927 se vyjádřil: \"I když radostně zdravím tato sdružení, přesto je nemohu vést, ani se účastnit jejich činnosti.\" V roce 1938 dal O. E. Bernhardt, v té době již zatčený gestapem a vědomý si rostoucího nebezpečí ze strany nacistů, dokonce pokyn ke zrušení všech stávajících spolků.\n\nDnes je největší náboženskou společností, vycházející z Poselství Grálu, Hnutí Grálu). Založila je po válce Marie Bernhardtová jako obnovení předválečných sdružení. Existuje v mnoha zemích. Nechce být církví a respektuje samostatné smýšlení svých stoupenců.\n\nPodle vyjádření českého religionisty Dr. Z. Vojtíška \"příslušníky Hnutí Grálu bývají lidé s vyvinutým smyslem pro mravnost, pořádní a až trochu zákoničtí a upjatí. Bývá jim vlastní myšlenka práce na sobě a sebezlepšování.\"\n\nKromě Hnutí Grálu existuje řada menších vzájemně odlišných seskupení.\n\nNutno dodat, že autorův požadavek svobody a samostatnosti v rozhodování, obsažený v knize, vede i problematicky smýšlející lidi k prezentování vlastních představ a zakládání vlastních skupin, v nichž kromě myšlenek Poselství Grálu někdy předkládají i vlastní, třebas i pochybné názory. Odtud pramení i tzv. \"kuřimská kauza týraných dětí\" z roku 2007; viz Hnutí Grálu.\n\n"}
{"id": "273260", "url": "https://cs.wikipedia.org/wiki?curid=273260", "title": "Elektrické jednotky 451 a 452", "text": "Elektrické jednotky 451 a 452\n\nElektrická jednotka řady 451/051 (dřívější označení EM 475.1/N475.1) a její novější modifikace 452/052 (dřívější označení EM 475.2/N475.2) Českých drah patří mezi nejstarší typy českých elektrických souprav pro kapacitní příměstskou osobní železniční dopravu. V době vzniku (první polovina 60. let 20. století) bylo jejich hlavní předností oproti vlakům taženým lokomotivami značné zrychlení (0,7 m/s) a jednoduchá možnost změny směru jízdy bez posunování.\n\nJejich pravidelný provoz skončil v pátek 10. srpna 2018, když už byla po jistou dobu nasazována jediná poslední jednotka.\n\nPro jednotky se užívá více přezdívek, například \"Emilka\" (podle původního typového označení), \"pantograf\" nebo \"panťák\", nově též \"žabotlam\" (podle vzhledu čela). \n\nJednotky byly dodávané jako čtyřvozové. Přesněji řečeno dopravní čtyřvozová jednotka se skládala ze dvou tzv. technických jednotek tvořených vždy jedním elektrickým motorovým vozem (dnešním názvoslovím řečeno elektrickým vozem) a jedním nemotorovým (dnes vloženým) vozem. Číslovány jsou technické jednotky, proto jsme měli podle původního číslování jednotky např. EM 475.1001 až EM 475.1102, podle nového číslování řadu 451 s čísly 001 až 102. Vypouštěním nebo vkládáním vložených vozů vzniká pak i menší počet šestivozových, pětivozových nebo třívozových dopravních jednotek. Pro zvýšení kapacity vlaku bývaly jednotky spojovány do dvojic, řídící systém umožňuje i ovládání tří spojených jednotek, tedy šesti elektrických vozů. Přepravní kapacita čtyřvozové jednotky byla původně 300 míst u řady 451 a 294 míst u řady 452, postupně v důsledku oddělení předního představku v elektrickém voze tento počet poklesl o 4 a zřízením prostoru pro vlakovou četu v jednom vloženém voze o další 3 místa. Počet stojících je u obou řad uváděn shodně 380. Vozy jsou charakteristické dvoukřídlými automatickými posuvnými dveřmi pro cestující, elektricky ovládanými a pneumaticky poháněnými, s nástupem bez schůdků z úrovně nástupiště. Vozy jsou jednopodlažní, střední část včetně nástupních prostor má podlahu v úrovni nástupiště (cca 550 mm nad TK), nad podvozky je úroveň podlahy zvýšená.\n\nZadání elektrických jednotek ř. EM 475.1 vycházelo z prototypů řady EM 475.0, jejichž výroba byla objednána v roce 1955. Dvě jednotky byly dokončeny v letech 1959 a 1960 a byly v provozu asi 8 let. Na jejich vývoji se podílely Vagonka Tatra Studénka a Závody V. I. Lenina v Plzni (Škoda Plzeň), sériovou výrobu pak zajišťovala Vagonka Tatra Studénka a MEZ Vsetín.\n\nJednotky řady EM 475.1 se od prototypových jednotek lišily především uspořádáním pojezdu a tvarem čel. U nových jednotek byla veškerá trakční výzbroj umístěna v čelních vozech.\n\nElektrických jednotek EM 475.1 (dnes 451) bylo vyrobeno celkem 51, a sice 7 v roce 1964, 12 v roce 1965, 14 v roce 1966, 12 v roce 1967 a 6 v roce 1968. Protože se opozdil vývoj koncepčně nových souprav, byly ještě v roce 1972 dodány 4 a v roce 1973 ještě 7 jednotek EM 475.2 (dnes 452) podobného vzhledu, ale s různými změnami. Původní plánovaná životnost souprav byla 15 let. Většina souprav však byla v provozu více než dvojnásobnou dobu, pět jednotek bylo ještě v roce 2014 v pravidelném provozu již půl století, tedy více než trojnásobnou dobu. Poslední jednotka skončila službu v pravidelném provozu v PID na příměstské lince S41 (Praha-Libeň - Roztoky u Prahy) 10. srpna 2018. Posledního půlroku byla kvůli provozu na této lince zkrácena o jeden vůz. \n\nŽádné z těchto souprav neprošly výraznější modernizací nebo rekonstrukcí, byly prováděny jen některé dílčí technické modifikace. Pouze souprava 452.003-051.080-052.010-452.010 v roce 1992 prodělala modernizaci interiéru. Opravy provádí šumperská Pars nova a. s.\n\nPoslední jednotkou v pravidelném provozu byla souprava 451.025-026, která jezdila na příměstské lince PID S41 Praha-Libeň až Roztoky u Prahy do pátku 10. srpna 2018 večer (5 dnů před další plánovanou technickou kontrolou). Poslední dva týdny byla trasa kvůli výluce zkrácena do zastávky Praha-Podbaba a jednotka jezdila v třicetiminutovém taktu. 11. srpna 2018 byla vlastní silou převezena do depozitáře v Chomutově. \n\nPoslední provozuschopnou jednotkou zůstala 451.045+046, kterou po H opravě roce 2010 převedly České dráhy jako muzejní pod Depo historických vozidel Lužná u Rakovníka.\n\nByly používány pro přepravu osob v aglomeracích a okolí velkých měst na více vytížených tratích. Nejprve byly dodány do dep v Praze (zpočátku jezdily na trase Praha – Kolín – Pardubice, později i do Hradce Králové, Chocně a Nymburka, Lysé nad Labem a Kralup) a Bohumíně (trasa Ostrava – Žilina), po nějakou dobu byly i v Ústí nad Labem a v Košicích (1967–1976, jezdily z Košic ve směrech Spišská Nová Ves a Čierna nad Tisou). V letech 1976–2003 byly všechny soustředěny do Prahy, poté byly některé postupně převáděny do Olomouce, kde jezdily jako třívozové na trati do Nezamyslic.\n\nTradičně jezdily v okolí hlavního města Prahy, kde byly postupně nahrazovány novými jednotkami řady 471 na elektrizovaných trasách systému Esko v Praze:\n\n\n21. září 1965 najel nákladní vlak zezadu na osobní vlak tvořený jednotkami EM 475.1024/022 a EM 475.1005/006, stojící v zastávce Praha-Hloubětín. Zahynulo 13 osob, 66 cestujících bylo zraněno lehce. Vůz EM 475.1005/006 byl po nehodě zrušen.\n31. března 1988 došlo v 5.22 mezi stanicemi Praha-Hostivař a Praha-Vršovice k najetí osobního vlaku EMOs 9114 tvořeného elektrickou jednotkou 452.011/012 na konec soupravy průběžného nákladního vlaku EPn 68522. Při nehodě byly usmrceny dvě osoby, pět jich bylo těžce zraněno a dalších 10 lehce. Celková škoda byla jeden milion Kčs. Provoz po jedné koleji byl obnoven ve 23.05, obě koleje byly zprůjezdněny 1. dubna v 1.20 ráno.\n14. července 2007 došlo v železniční stanici Čerčany k nárazu rychlíku do stojící elektrické jednotky 451 047-48. Při nehodě zemřel strojvůdce stojící jednotky. \n\n10. března 2010 okolo 18.30 došlo v železniční stanici Černošice-Mokropsy na trati 171 (Praha – Beroun) k požáru dvou vozů jednotky 451 spoje Os 8853. Ve vlaku bylo v té době zhruba 40 cestujících, všem se podařilo jednotku opustit, nikdo nebyl zraněn. Požár podle odhadů způsobil škodu kolem milionu korun.\n\n\n"}
{"id": "273261", "url": "https://cs.wikipedia.org/wiki?curid=273261", "title": "Handley Page Hyderabad", "text": "Handley Page Hyderabad\n\nHandley Page H.P.24 Hyderabad byl britský dvoumotorový dvouplošný těžký bombardér vyráběný firmou Handley Page. Typ sloužil v Royal Air Force mezi lety 1925 a 1933. Byl to poslední těžký bombardér dřevěné konstrukce sloužící v řadách RAF.\n\nHyderabad, původně označovaný W.8D, byl vyvinut z civilního dopravního letounu Handley Page W.8 tak, aby vyhověl \"požadavku 31/22\" Ministerstva letectví na náhradu bombardéru Vickers Vimy Royal Air Force.\n\nKonstrukce Hyderabadu byla velmi podobná typu W.8. Stroj byl celodřevěný, tříkomorový dvouplošník poháněný dvěma motory Napier Lion. Ocasní plochy byly jednoduchého typu. Jako jedno z prvních velkých letadel byl Hyderabad vybaven sloty na náběžné hraně křídla vyvinutými firmou Handley Page, které zlepšovaly příčnou stabilitu.\nJeden prototyp W.8D byl Ministerstvem letectví objednán v lednu 1923, poprvé vzlétl v říjnu 1923 a byl dodán na základnu RAF Martlesham Heath za účelem porovnání s konkurenčním typem Vickers Virginia. Na základě tohoto porovnání byl letoun, nyní nazývaný Hyderabad, objednán pro RAF.\n\nPrvní jednotkou vyzbrojenou Hyderabady byla \"99. bombardovací peruť\" RAF na základně RAF Bircham Newton, u níž v prosinci 1925 Hyderabady nahradily jednomotorové bombardéry Avro Aldershot. Protože dodávky pokračovaly pomalu a počet nehod byl vysoký, byla další peruť Hyderabadů, \"10. peruť\" RAF v Upper Heyfordu, zformována až v roce 1928. V letech 1928 a 1929 byly rovněž zformovány dvě perutě Speciálních rezerv (502. a 503.). V roce 1931 byly dvě pravidelné (původní) perutě přezbrojeny novými Handley Page Hinaidi, vylepšenými celokovovými verzemi Hyderabadů. U poslední rezervní perutě, číslo 503, vydržely Hyderabady až do roku 1933.\n\nData podle \"The British Bomber since 1914\"\n\n\n\n\n"}
{"id": "273263", "url": "https://cs.wikipedia.org/wiki?curid=273263", "title": "Zbojník", "text": "Zbojník\n\nZbojník bylo v 16. až 18. století dobové označení pro loupežníky a lupiče, především na moravsko-slovenském pomezí. Původ slova je asi nutné hledat ve slovenštině (výraz \"zbojstvo\" v § 205 \"O tom, kdož pokoj ruší\" v Knize Žilinské). Na Moravě je zatím asi nejstarším dokladem o výskytu slova \"zbojník\" záznam v kronice meziříčského měšťana Jana Fučíka, který se vztahuje k roku 1577. V něm se uvádí, že toho roku byli \"kati zbiti v šerhovni od zmučeného zbojníka\". Dobové prameny označují zbojníky také jako loupežníky, rabčíky, raubíře, rabovníky, horní chlapy, zbuníky, zducháče či zemské škůdce.\n\nLidová ústní tradice v Pobeskydí, zachycená v 19. století Matoušem Václavkem, na počátku 20. století Josefem Válkem a zvláště pak v díle malíře Jana Kobzáně \"O zbojníkoch a pokladoch\" (Praha, 1927), ještě líčí zbojníky jako temné síly, které páchají zlo, přinášejí bolest a utrpení. Vlivem jánošíkovského kultu byla kriminální podstata zbojnictví zamlčována nebo zkreslována.\n\nPoněkud jiné akcenty má termín \"zbojník\" v romantické literatuře, kdy je potlačeno pejorativní zabarvení tohoto slova. Zbojník je líčen jako osoba pohybující se sice mimo zákon, která však neužívá násilí záměrně, ale spíše z donucení nebo nutnosti. Tento obraz zbojníka je však ahistorický. Také v etnografické literatuře přežívá romantický mýtus, líčící zbojníka jako lidového hrdinu a mstitele feudálního bezpráví, patrně rovněž pod vlivem jánošíkovské tradice. Zároveň však je třeba poznamenat, že příběhy o zbojnících nebo ušlechtilých lupičích, kteří berou bohatým a dělí se s chudými, žijí po celém světě, jak o tom svědčí i následující přehled. Jedním z posledních legendami opředených \"zbojníků\" byl tamilský bandita Vírappam, který zahynul v přestřelce s indickou policií roku 2004.\n\n\n\n\n"}
{"id": "273265", "url": "https://cs.wikipedia.org/wiki?curid=273265", "title": "Josef Kholl", "text": "Josef Kholl\n\nGenerálmajor in memoriam Josef Kholl (27. června 1914 Plavsko – 22. září 1944 pri útoku na Hyrowu horu (kóta 694) v boji o Duklu), byl československý voják, velitel a bojovník proti nacismu.\n\nNarodil se na Novém dvoře v Plavsku, školní léta prožil ve Vysoké u Příbramě. V letech 1920–1926 navštěvoval základní školu v Bohutíně, 1926–1933 studoval na reálném gymnáziu v Příbrami. Po maturitě byl odveden do školy dělostřeleckých důstojníků v záloze a pak byl povolán ke studiu do vojenské akademie v Hranicích. V roce 1936 nastoupil Josef Kholl k 38. pěšímu pluku v Berouně. Zde také odpovědně plnil první úkoly v obraně Československa při mobilizaci v roce 1938.\n\nV době okupace se zapojil do ilegální vojenské organizace Obrana národa na Berounsku. Po odhalení činnosti ilegální skupiny se Josefu Khollovi podařilo uniknout přes Slovensko, Maďarsko a Jugoslávii a přihlásit se u čs. vojenských jednotek na Blízkém východě. Zde se zúčastnil tažení v Západní poušti, v Sýrii a v Libyi. Bojoval rovněž v Tobruku a zúčastnil se protivzdušné obrany Haify. Po skončení bojů čs. jednotek v Africe odešel do nově se formující 1. čs. brigády v SSSR.\n\nDne 12. října 1943 odjel na frontu ve funkci velitele 1. polního praporu první brigády. Se svými vojáky a po boku Rudé armády se vyznamenal osobní statečností, bystrým a energickým velením v urputných bojích o Kyjev, Bílou Cerekev, Žaškov, pověstnou kótu 534 a Hyrowu horu. Dne 5. listopadu 1943, v době nástupu na Kyjev, nesl se svým praporem hlavní nápor brigády. Mistrně velel praporu – jeho vojáci rozhodným útokem zničili odpory nepřítele na žitomirské silnici, pronikli do hloubky obrany protivníka a znemožnili zničení mostu u nádraží Kyjev I. V útoku pokračovali v noci a na úsvitě 6. listopadu 1943 obsadili část Kyjeva, pronikly až na řeku Dněpr a tím včas a beze zbytku splnili svěřený bojový úkol. Koncem roku 1943 se Josef Kholl zúčastnil se svým praporem bojů v prostoru Bílé Cerekve o vesnici Rudu, kterou osvobodil a v prostoru Dukelského průsmyku vedl svůj prapor v bojích o kótu 534 a při útoku na Hyrowu horu. V úporné bitvě o ni padl 22. září 1944.\n\nArmádní generál Ludvík Svoboda o této události napsal: „Hyrowa hora byla poslední a nejzávažnější překážkou na cestě k naší hranici. Vyžádala si mnoho obětí. Hrdinskou smrtí tam padl i velitel 1. praporu štábní kapitán Kholl. Byl to výtečný velitel, odvážný, dobrý, spravedlivý, vzácný člověk. Dobře si ve všech bojích počínal. Svůj prapor dovedl až na vrchol Hyrowy hory. Při jejím obsazování byl úlomkem granátu zasažen přímo do hlavy.\"\n\nV roce 1946 byly jeho ostatky převezeny z Dukly a pohřbeny v Rakovníku.\nZa svoji statečnost byl Josef Kholl vyznamenán Řádem rudého praporu, vojenským řádem Bílého lva Za vítězství, třemi Československými válečnými kříži 1939, třemi čs. medailemi Za chrabrost, čs. medailí Za zásluhy a řadou dalších vyznamenání.\n\nVe dnech 25. výročí bojů o Duklu byly zásluhy Josefa Kholla o vítězství nad fašismem oceněny rozhodnutím prezidenta ČSSR ze dne 3. října 1969, kdy mu armádní generál Ludvík Svoboda propůjčil vyznamenání nejvyšší – Zlatou hvězdu hrdiny ČSSR in memoriam. Současně byl Josef Kholl povýšen do hodnosti generálmajora.\n\n"}
{"id": "273266", "url": "https://cs.wikipedia.org/wiki?curid=273266", "title": "Bhópál", "text": "Bhópál\n\nBhópál (hindština: भोपाल, urdština: بھوپال, ) je město v centrální Indii, hlavní město indického státu Madhjapradéš a administrativní středisko okresu i divize Bhópál. Po Indauru je Bhópál v Madhjapradéši druhým největším městem. Jeho povrch pokrytý množstvím přírodních i umělých jezer dal městu přízvisko \"Město jezer\".\n\nHistoricky byl Bhópál také název muslimského domorodého státu v centrální Indii. Město vzbudilo mezinárodní pozornost v souvislosti s bhópálskou katastrofou, když se z továrny společnosti Union Carbide (nyní součást Dow Chemical Company) 3. prosince 1984 v noci uniklo více než 40 tun smrtícího methylisokyanátu. Jedovatý plyn má na svědomí asi 20 tisíc mrtvých a na následky postižení prý v průměru každý měsíc umírá dalších 10-15 lidí. Celkem bylo v Bhópálu postiženo přes půl miliónu lidí.\n\n"}
{"id": "273269", "url": "https://cs.wikipedia.org/wiki?curid=273269", "title": "Navarrská univerzita", "text": "Navarrská univerzita\n\nNavarrská univerzita (šp. \"Universidad de Navarra\", lat. \"Universitas Studiorum Navarrensis\") je soukromá církevní univerzita, jejíž hlavní kampus se nachází při jihovýchodním okraji Pamplony. Univerzita, kterou založil v roce 1952 sv. Josemaría Escrivá, je přidruženým dílem Opus Dei a je obecně hodnocena jako nejlepší nestátní univerzita ve Španělsku.\n\nZejména v oblasti manažerského a obchodního vzdělávání je celosvětově uznávaná, její ústav IESE patří podle žebříčků, které každoročně sestavuje \"Economist Intelligence Unit\", mezi absolutní světovou špičku (nejlepší škola poskytující magisterské obchodní vzdělání na světě v letech 2005, 2006 a 2009, třetí nejlepší na světě a nejlepší mimo USA v roce 2007, druhá nejlepší na světě v roce 2008).\n\nJakožto součást Opus Dei je univerzita trnem v oku baskické separatistické organizaci Euskadi Ta Askatasuna, která na ni opakovaně zaútočila. Poslední atentát (výbuch bomby v autě) v říjnu 2008 si vyžádal 28 lehce zraněných.\n\n"}
{"id": "273276", "url": "https://cs.wikipedia.org/wiki?curid=273276", "title": "Nikon F90x", "text": "Nikon F90x\n\nNikon F90x je jednooká zrcadlovka na kinofilm, kterou firma Nikon vyráběla v letech 1994–1998. Jedná se o upgrade předchozího modelu Nikon F90, od něhož se liší v některých drobnostech. Fotoaparát byl určen pro pokročilé amatéry a profesionální fotografy. \n\nProti typu Nikon F90 má F90x rychlejší a přesnější automatické zaostřování a jemněji odstupňované clonění. \n\nPodobně jako k dalším poloprofesionálním zrcadlovkám bylo možno připojit k přístroji bateriový grip (MB-10 na 4 AA články). Fotoaparát ale neuměl některé funkce vhodné pro profesionální fotografii, jako je předsklopení zrcátka, autobracketing či vícenásobnou expozici políčka.\n\n"}
{"id": "273277", "url": "https://cs.wikipedia.org/wiki?curid=273277", "title": "TJ Sokol Kbely", "text": "TJ Sokol Kbely\n\nSokol Kbely\n\nHistorie TJ Sokol Kbely\n\nKbelská Tělocvičná jednota Sokol byla založena v roce 1912. Přesněji valná hromada tohoto spolku proběhla dne 18. srpna 1912 v hostinci U Suldovských a zúčastnilo se jí jedenadvacet zakládajících členů. Této valné hromadě však předcházely ještě tři přípravné schůze, a to ve dnech 2., 11. a 21. července. S datem 3. srpna 1912 vystavilo C. a k. místodržitelství pro království České se sídlem v Karlíně listinu stvrzující ustavení spolku Tělocvičná jednota Sokol ve Kbelích na jméno Antonína Svobody, tamního sládka. Valná hromada zvolila prvním starostou Sokola právě toho Antonína Svobodu a zvolila ho jednohlasně. Jeho zástupcem se stal František Suchý, náčelníkem Jan Zeithamer a do výboru pak bylo ještě zvoleno dalších osm členů. Na valné hromadě byly také stanoveny výše členských příspěvků, a na tu dobu šlo o částky nemalé. Zakládající členové platili sto korun ročně, přispívající členové sedm korun za rok, činní sokolové 30 korun měsíčně stejně jako ženy a žactvo o deset korun méně. \n\nZde se také rozhodlo, že kbelská tělocvičná jednota bude zařazena do Sokolské župy Barákovy, která ji přijala oznámením z 11. září 1912, mimochodem stále uchovávaným nynějšími členy spolku. Je v něm napsáno: „Bratří! Ohledně Vaší žádosti stran přijetí do župního svazku usneseno ve schůzi předsednictva dne 5. září t.r. toto doporučiti župnímu výboru ke kladnému vyřízení…“\n\nSokolové tedy mohli pracovat, ale začátky nebyly nikterak snadné. Ve Kbelích totiž chybělo místo, kde by mohli svoji činnost provozovat. Jako útočiště cvičencům musely posloužit sály zdejších hostinců. A tak například do září roku 1922 se cvičilo v hostinci U Suldovských, potom přibližně tři roky U Mornsteinů a dále v hostinci U Krausů.\n\nO sokolské hnutí a činnost spolku byl mezi občany velmi značný zájem, což dokládá i založení ženského odboru, a tak se poměrně brzy muselo začít uvažovat o stavbě nové sokolovny. Stavební odbor Sokola pod vedením Aloise Millera začal pracovat už v roce 1922. Pět let poté byl slavnostně položen základní kámen nové kbelské sokolovny. Tato slavnost proběhla dne 17. dubna 1927 za účasti bratrských jednot a jiných spolků a korporací. Obcí prošel početný průvod, proneseny byly projevy a den zakončila veselice U Karbidů, kde vyhrávala kapela TJ Sokol Hloubětín.\n\nStavělo se na pozemku, kde dříve bylo pole a který jeden z kbelských sedláků sokolům věnoval a stavělo se rychle. Už na podzim roku 1927 byla sokolovna otevřena.\n\nSokol však nepěstoval pouze kulturu těla, jeho posláním byla také výchova k vlastenectví a vzdělávání členů. Však také kbelští sokolové hráli divadlo, pořádali přednášky a dokonce měli vlastní spolkovou knihovnu.\n\nVe 30. letech minulého století se obec začala rozrůstat a tím také přibývali noví členové. Nacvičovalo se na sokolské akademie a slety. Právě v tomto období se objevují první snahy o diferenciaci sportů a malé skupinky členů se začaly více věnovat třeba atletice, odbíjené nebo basketbalu.\n\nSokolovna však nesloužila pouze pro členy. Ve druhé polovině třicátých let 20. století zde začalo fungovat veřejné kino. Promítalo se vždy v pátek, sobotu a neděli a vybrané vstupné bylo použito pro potřeby spolku. Kino zde zůstalo i během 2. světové války a také v době po jejím ukončení.\n\nVraťme se do osudového roku 1939, s ním přišla okupace Československé republiky. Vznikl protektorát Čechy a Morava a nedlouho poté byla zakázána spolková činnost a tím také Sokol. Zajímavé je, že právě v době protektorátu byla ke kbelské sokolovně přistavěna další část budovy a tím se značně zvětšila její kapacita.\n\nSkončila druhá světová válka a původní členové sokola okamžitě začali pracovat, aby obnovili svoji jednotu. Opět se zahájilo cvičení a nejdůležitějším úkolem byla příprava sokolského sletu v roce 1948. Nikdo v té době netušil, že to na dlouhé desítky let bude slet poslední.\n\nPo únorovém převratu již Tělocvičná jednota Sokol neměla dlouhého trvání a její činnost byla znovu zakázána, tentokrát nikoli nacisty ale novým komunistických režimem, který se rozhodl že tělovýchova bude jednotná.\n\nFungující sportovní oddíly tělocvičné jednoty byly převzaty továrnou PAL a sportovalo se pod názvem TJ Spartak PAL Kbely, později jenom TJ Spartak Kbely, to v době, kdy se jednotlivé oddíly staly součástí československého svazu tělesné výchovy.\n\nV té době ve Kbelích byly v činnosti oddíly košíkové, volejbalu, lehké atletiky, ale také se tady hrály šachy pod vedením Oldřicha Votického, šachový oddíl ukončil svoji činnost v roce 1992. Pracoval zde i velmi početný oddíl turistiky a orientačního běhu, jehož zakladateli byli Miroslav Škorpil a Václav Šedivý.\n\nPo roce 1989 se tedy vlastně TJ Sokol Kbely zakládala znovu úplně od začátku, protože skoro padesátiletá přestávka znamenala velké obtíže a také podmínky pro sokolské hnutí byly v nové době zcela jiné.\n\nDnes ve Kbelích pod Tělocvičnou jednotou Sokol sportuje kolem čtyř stovek členů a pracuje zde osm oddílů: kromě sokolské všestrannosti jsou to pozemní hokej, kopaná, stolní tenis, volejbal, cyklistika, košíková a atletika. A ještě jednu významnou změnu pro sportovní aktivitu ve Kbelích je třeba zaznamenat. Od roku 2004 je zde k dispozici hřiště s umělým povrchem.\n\n"}
{"id": "273278", "url": "https://cs.wikipedia.org/wiki?curid=273278", "title": "Veľký Choč", "text": "Veľký Choč\n\nVeľký Choč je dominantním a nejvyšším vrcholem pohoří Chočské vrchy na Slovensku. Viditelný je už od Štrby a z celé dolní Oravy. Vrchol je turisticky velmi vyhledávaný. Má tvar nepravidelné pyramidy s početnými skalními partiemi. Z vrcholu Veľkého Choče je vynikající kruhový výhled. Jeho vrchol je porostlý kosodřevinou, od Valaské Dubové stoupají jeho svahy poměrně mírně. Ze severu naopak převládají strmé stráně. Na vrcholu se nachází přírodní rezervace Choč, do které spadají i některé menší vrcholy: Predný Choč, Malý Choč, Stredný Choč a Zadný Choč, ale také další kopce jako například Kýčera, Sokol a jiné.\n\nVeľký Choč je oficiálně přístupný po čtyřech cestách:\n\n\nNejhezčí výstup je z Lúček nebo Vyšného Kubína, při kterém se turistům naskýtají působivé výhledy.\n\nVrchol byl opěvován mnoha básníky, mezi jinými také P. O. Hviezdoslavem, který pocházel z Vyšného Kubína, ležícího přímo pod Chočem. Choč je považovaný za jeden z nejhezčích vrcholů Slovenska.\n\nHora byla vyobrazena na rubu desetikorunové bankovky vydané v Československu v roce 1986, která byla v oběhu až do roku 1993. Na jejím líci byl zobrazen P. O. Hviezdoslav.\n"}
{"id": "273280", "url": "https://cs.wikipedia.org/wiki?curid=273280", "title": "Lullabies to Paralyze", "text": "Lullabies to Paralyze\n\nLullabies to Paralyze je třetí studiové album skupiny Queens of the Stone Age vydáno roku 2005. Obsahuje 14 skladeb. Hostoval zde například Billy Gibbons ze ZZ Top. Na této desce již chyběl zakládající baskytarista Nick Oliveri.\n\n"}
{"id": "273285", "url": "https://cs.wikipedia.org/wiki?curid=273285", "title": "Československo-polský spor o Kladsko", "text": "Československo-polský spor o Kladsko\n\nČeskoslovensko-polský spor o Kladsko byl jeden z československo-polských pohraničních sporů a vedl se mezi těmito státy od roku 1945 do roku 1958. Vrcholil v letech 1945 až 1947. S konečnou platností byl ukončen až československo-polskou smlouvou z roku 1958.\n\nPo ukončení druhé světové války vznikl mezi Československem a Polskem spor o území Kladska z Českým koutkem. Před válkou toto území patřilo Německu a žila na něm česká menšina. Na konci války území Kladska obsadila sovětská Rudá armáda a předala jej do správy Polsku. Spor byl ukončen uzavřením smlouvy o vzájemných hranicích v roce 1958. Kladsko připadlo Polsku.\n\nPravděpodobně nejpozději na počátku 11. století bylo na území dnešního města Kladsko vybudováno českými knížaty v souvislosti s česko-polskými konflikty hradiště. Pod ním či v jeho sousedství vzniklo i tržiště a osada s českým obyvatelstvem. Poté až do roku 1742 území Kladska náleželo (nejprve jako kastelánie, poté jako manský kraj a nakonec jako hrabství) k Čechám a tedy i k Zemím Koruny české. Až do poloviny 13. století bylo Kladsko jen řídce osídleno.\n\nZa vlády českých králů Přemysla Otakara II. a Václava II. proběhla rozsáhlá kolonizace německými kolonisty. V roce 1742 bylo Kladsko od Čech Vratislavským mírem odtrženo a přičleněno spolu s velkou částí Slezska k Prusku. Jako součást Pruska se poté stalo i součástí Německé říše. Jediným pojítkem Kladska s Čechami zůstala církevní správa. Do roku 1972 spadalo Kladsko do Pražské arcidiecéze.\n\nV roce 1918 tvořili převážnou většinu obyvatel Kladska Němci. Na území tzv. Českého koutku však stále žila česká menšina. Polská menšina v Kladsku nežila. Po ukončení první světové války začalo nově vzniklé Československo nárokovat připojení Kladska ke svému území. Žádalo alespoň úpravu hranic tak, aby byl k Československu připojen Český koutek s českým obyvatelstvem. Za tuto úpravu hranic bylo Československo dokonce ochotno vzdát se ve prospěch Německa chebského výběžku. Tato československá snaha se setkala s odporem místního německého obyvatelstva a podle závěrů Pařížské mírové konference zůstalo Kladsko součástí Německa. Pro Československo tento výsledek představoval značné zklamání.\nJaltská konference mezi Sovětským svazem, Spojenými státy a Velkou Británií v roce 1945 rozhodla mimo jiné o posunu západních hranic Polska na Odru a Nisu. Polsko tak mělo být odškodněno za ztrátu svých východních území ve prospěch Sovětského svazu. Podle představ západních diplomatů měla být touto Nisou Kladská Nisa, podle představ Sovětského svazu Lužická Nisa. Postupimská konference nakonec schválila jako německo-polskou hranici Lužickou Nisu.\n\nSovětská Rudá armáda obsadila území Kladska na začátku května 1945 a předala území do správy Polsku. V téže době do Kladska začali přicházet první polští osídlenci, pocházející především z bývalých polských oblastí východně od Curzonovy linie, odstoupených Sovětskému svazu.\n\nPříchod polské správy do Kladska velmi zkomplikoval postavení tamní české menšiny. Pro polské úřady byli tito Češi příslušníky nacistického Německa a jako takoví měli být z Kladska odsunuti. Týkala se jich stejná politická a hospodářská omezení, jako kladských Němců. Tato skutečnost vyvolávala silné napětí mezi Československem a Polskem. V Náchodě se ustavil Kladský komitét, který zastával zájmy kladských Čechů na československých úřadech. V Praze vznikl Svaz přátel Kladska, který upozorňoval československou veřejnost na osudy a přání obyvatel Kladska a později pečoval o ty, kteří uprchli z Kladska do českého pohraničí.\n\nMezi Československem a Polskem v té době existovala celá řada pohraničních sporů. Na předválečné československo-polské hranici se obnovil spor o Těšínsko. Na předválečné československo-německé hranici vznikly vedle sporu o Kladsko mezi Československem a Polskem i spory o Hlubčicko a Ratibořsko. O sporná území se rozpoutala mezi Československem a Polskem „tichá válka“, která šla mnohdy za pouhý diplomatický souboj. V květnu 1945 obdržela československá vláda žádost dvanácti kladských obcí s českým obyvatelstvem, aby je obsadila československá armáda. Československo začalo připravovat vojenské obsazení Kladska přes Náchod. Československá armáda obsadila Ratibořsko, k obsazení Kladska nedošlo.\n\nPůvodní obyvatelstvo (Němci, ale i Češi) bylo postupně odsunuto do Německa (hlavně do Porýní a Dolního Saska). Část Čechů se s pomocí Kladského komitétu dostala do Československa. Národnostní poměry v Kladsku se podstatným způsobem změnily. Polští osídlenci zde již tvořili většinu a jejich příliv stále pokračoval. Polské úřady organizovaly demonstrace tohoto nově příchozího obyvatelstva, které rázně odmítalo československé územní nároky.\n\nPo mnoha bezvýsledných jednáních byla nakonec na zásah Sovětského svazu v roce 1947 podepsána mezi Československem a Polskem smlouva o přátelství a vzájemné pomoci, obsahující klauzuli neměnnosti vzájemných hranic. Podpis této smlouvy zklidnil situaci, i když vzájemné napětí přetrvávalo.\n\nČeskoslovensko-polský spor o Kladsko s konečnou platností ukončila Smlouva mezi Československou republikou a Polskou lidovou republikou o konečném vytyčení státních hranic, podepsaná ve Varšavě 13. června 1958. Tato smlouva byla 17. října 1958 ratifikována Národním shromážděním republiky Československé, a to ústavním zákonem č. 62/1958 Sb., o konečném vytyčení státních hranic s Polskou lidovou republikou. Platnosti smlouva nabyla 14. února 1959. Kladsko se s konečnou platností stalo součástí Polska.\n\nČeskoslovensko-polská hranice v Kladsku se stala oboustranně neprostupnou a zůstala takovou až do počátku 60. let 20. století. Až uzavření dohody o malém pohraničním styku umožnilo od roku 1961 návštěvy českých turistů alespoň do části Kladska.\n\nV roce 1972 došlo k vyčlenění území Kladska z Pražské arcidiecéze do Vratislavské arcidiecéze, čímž došlo k přetržení posledního pouta Kladska s Čechami.\n\n"}
{"id": "273286", "url": "https://cs.wikipedia.org/wiki?curid=273286", "title": "Lemmatizátor", "text": "Lemmatizátor\n\nLemmatizátor je nástroj (např. počítačový program), který vytvoří (vyhledá v databázi) k určitému tvaru slova základní tvar, tzv. lemma.\nDoplňkovou funkcí lemmatizátoru jsou informace o mluvnických kategoriích (např. jmenných a slovesných) k danému tvaru.\nNapř. pro tvar „barvě“ lemmatizátor vrátí tvar „barva“, případně doplňkovou informaci \"podstatné jméno, ženský rod, jednotné číslo, 3./6. pád\".\n\nLemmatizace se např. využívá se pro vyhledávání ve fulltextových databázích. Pro fulltextové vyhledávání se ovšem využívají i podobně strukturovaná data sloužící k automatické kontrole pravopisu (např. slovníky pro hunspell).\n\n\nNěkterá slova jsou mnohoznačná (v češtině např. ženu, stát, tancích) a pokud lemmatizátor neposoudí nebo nemůže posoudit kontext, není schopen zvolit zamýšlený význam. Např. \"Jeden z nejhodnotnějších zdrojů o maďarských tancích\" zpracuje takto: \"Jeden/jíst z hodnotný zdroj o maďarský tank/tanec\".\n\nObtížným specifikem jsou taktéž víceslovná spojení, tj. vytváření lemmat i tam, kde to není možné, např. zdvořilá prosba \"Dovolíte?\" se nenachází v žádném z registrovaných významů slova dovolit, dále se může jednat o frazémy, např. nechat na holičkách, popř. se jedná o idiomy např. z někoho si vystřelit.\n\nVýčet podle bakalářské práce Lemmatizace češtiny (neúplný výčet)\n\n\n\n"}
{"id": "273288", "url": "https://cs.wikipedia.org/wiki?curid=273288", "title": "Union Carbide", "text": "Union Carbide\n\nUnion Carbide Corporation (\"Union Carbide\") je jedna z nejstarších chemických společností ve Spojených státech amerických, která má v současnosti zhruba 3 800 zaměstnanců.\nV roce 1920 její výzkumníci objevili ekonomickou cestu, jak vytvářet ethylen ze zemního plynu, což umožnilo zrod moderního petrochemického průmyslu. V současné době Union Carbide vlastní několik velmi pokročilých průmyslových technologií a provozuje řadu velmi úsporných velkoobjemových výrobních závodů. Tento chemický gigant také dříve vlastnil výrobce baterií Eveready a Energizer, tašek a obalů Glad, automobilových vosků Simoniz a nemrznoucích směsí Prestone.\n\nV roce 1984 se firma dostala do povědomí celosvětové veřejností, když po explozi její chemičky pro výrobu pesticidů v indickém Bhópálu zemřely tisíce lidí a došlo tak k největší průmyslové katastrofě 20. století.\n\nOd roku 1999 je Union Carbide v důsledku fúze dceřinou společností The Dow Chemical Company (TDCC), pro kterou vyrábí většinu svých produktů.\n\nDnes Union Carbide vyrábí především chemikálie a umělé hmoty, které musí před dodáním uživatelům projít ještě nejméně jednou přeměnou ve výrobě. Některé z těchto materiálů jsou hromadně vyráběné komodity, zatímco jiné jsou speciální produkty pro potřeby menších trhů. Mezi výrobky pro koncové zákazníky patří barvy a nátěry, obaly, dráty a kabely, domácí potřeby, ochranné pomůcky, léčiva, textil, materiály pro automobilový průmysl a zemědělství, ropa a zemní plyn.\n\n\n"}
{"id": "273289", "url": "https://cs.wikipedia.org/wiki?curid=273289", "title": "Ford Scorpio", "text": "Ford Scorpio\n\nFord Scorpio byl nástupce modelu Ford Granada byl uveden na evropský trh v roce 1985 po téměř 10letém vývoji pod kódovým označením GRETA.\n\nZ hlediska konstrukce se jednalo o průlomový model s pohonem zadních kol, neboť při vývoji bylo použito v dosud nevídané míře počítačů a technologie CAD. Z hlediska evropského trhu se jednalo o vlajkovou loď automobilky Ford a přímo navazovalo na předchůdce Ford Granada. Ve Velké Británii si model zachoval původní označení Granada, s přídavkem \"MkIII.\", až do roku 1994, kdy se výrobce přiklonil k názvu Scorpio pro celý kontinent.\n\nV USA se model prodával jako \"Merkur Scorpio\" ca to v jediné specifikaci s motorem V6 a ve výbavě odpovídající evropské verzi \"Ghia\". V nabídce karoserií byl Ford typicky štědrý a první model do roku 1994 nabízel jako 5dveřový hatchback, čtyřdveřový sedan a prostorné kombi s označením \"Turnier\". Nový model 1994 – 1999 pak jen jako sedan nebo kombi.\n\nNabídka motorů kopírovala to, co měl Ford aktuálně k dispozici – tedy většinou se jednalo o agregáty zděděné po starších modelech a průběžně zlepšované. Z hlediska použité techniky se u Scorpia jednalo o zvětšenou kopii modelu Ford Sierra.\n\n\n\n\n\n\n\n\n\n\n\n\n\n\n\nJednotlivé motory měly vždy několik výkonových verzí, v závislosti na aktuálních emisních nařízeních a modelové politice výrobce v té které zemi. Zajímavostí jistě bylo použití verze 4x4, na jejímž vývoji se podílela významná firma v tomto oboru Ferguson.\n\nStandardně se do vozů Scorpio montoval systém ABS – vůbec jako do prvního na světě tento systém figuroval již v základní verzi.\n\n\n\n\n\n\n\n\n\nTechnický základ vozu posloužil jako základ zajímavých konstrukcí malých firem a karosáren, za těch mnoho např. Coleman Cardinal nebo Fearghans Quinn = Scorpio jako pohřební vůz, maloobjemový výrobci zejména z Velké Británie použili technický základ Scorpia pro své kreace, např. Rickmann Metisse, Sebring TMX, Reliant/Middlebridge GTE, Marcos Mantula resp. Martina, atd.\n"}
{"id": "273290", "url": "https://cs.wikipedia.org/wiki?curid=273290", "title": "Hilarius", "text": "Hilarius\n\nHilarius (lat. veselý) je latinské vlastní jméno:\n"}
{"id": "273292", "url": "https://cs.wikipedia.org/wiki?curid=273292", "title": "Tim Owens", "text": "Tim Owens\n\nTim 'Ripper' Owens (*Timothy S. Owens 13. září, 1967 Akron, Ohio, USA) je americký zpěvák, který se stal po odchodu zpěváka Roba Halforda členem britské metalové skupiny Judas Priest. Stejně jako Scott Travis je narozen v USA. Dříve pracoval jako úředník; členem Judas Priest byl v letech 1996 – 2003. Jeho hlas údajně nestíhal tempo Judas Priest, i když se zdálo, že to bylo schválně. Mezi jeho oblíbené skupiny patří Slayer, Anthrax, Metallica, Kiss a samozřejmě Judas Priest.\n\nV roce 2003 se Rob Halford do Judas Priest vrátil a \"Ripper\" nastoupil do kapely Iced Earth. Vzal si s sebou i známou píseň \"The Ripper\", podle které má svou přezdívku.\n\n\n\n\n\n\n"}
{"id": "273293", "url": "https://cs.wikipedia.org/wiki?curid=273293", "title": "Semur-en-Brionnais", "text": "Semur-en-Brionnais\n\n__BEZOBSAHU__\n\nSemur-en-Brionnais je historická obec v Burgundsku ve Francii, ležící v départementu Saone-et-Loire, s asi 700 obyvateli. Je rozložena na svahu návrší, na jehož vrcholku jsou zříceniny středověkého hradu a náměstí s kostelem.\n\nPůvodně kapitulní románský kostel sv. Hilaria, trojlodní, se zvonicí nad křížením a s bohatou sochařskou výzdobou, byl postaven kolem roku 1200. Je to typický – i když poměrně pozdní - příklad burgundské románské architektury, zřetelně ovlivněný architekturou kostela v Cluny.\n\nHrad byl od 10. do 14. století sídlem poměrně mocného šlechtického rodu, z něhož pocházel i svatý Hugo, opat, který vybudoval druhý kostel v Cluny (Cluny II.).\n\n"}
{"id": "273298", "url": "https://cs.wikipedia.org/wiki?curid=273298", "title": "Rated R (album, Queens of the Stone Age)", "text": "Rated R (album, Queens of the Stone Age)\n\nRated R (také jen R nebo Restricted) je druhým studiovým albem skupiny Queens of the Stone Age. Původně se mělo jmenovat \"Queens of the Stone Age II\", ale název byl na poslední chvíli změněn.\n\n"}
{"id": "273299", "url": "https://cs.wikipedia.org/wiki?curid=273299", "title": "Holý kopec (Chřiby)", "text": "Holý kopec (Chřiby)\n\nHolý kopec je kopec v pohoří Chřiby a stejnojmenná přírodní rezervace o rozloze 92 ha, rozkládající se okolo vrcholu (548 m n. m.), přibližně 1800 metrů západním směrem od vrchu Buchlov v okrese Uherské Hradiště. Jedná se o přirozenou lesní bučinu karpatského typu s příměsí dubu na jižní straně a s příměsí javoru a s výskytem vzácných rostlin a živočichů. Vypreparované skalní útvary zároveň vymezují část pravěkého hradiště kultury lidu lužických popelnicových polí z pozdní doby bronzové.\n\nPřírodní rezervace byla vyhlášena 7. července 1999 pro ochranu přirozeného lesního komplexu s výskytem vzácných druhů živočichů a rostlinstva. Jde o jediné lesní území v Chřibech s perspektivou vývoje do podoby pralesního ekosystému.\n\nNa území PR se vyskytuje mnoho vzácných druhů rostlin jako např. sněženka podsněžník (\"Galanthus nivalis\"), árón východní (\"Arum cylindraceum\"), okrotice bílá (\"Cephlalanthera damasonium\"), kruštík modrofialový (\"Epipactis purpurata\") aj.\n\nNa území PR se vyskytuje vzácný motýl martináček bukový (\"Aglia tau\"), který je zde na jaře hojný. Z obojživelníků je zde běžný mlok skvrnitý (\"Salamandra salamandra\"). Staré lesní porosty jsou významným hnízdištěm ohrožených druhů lesních ptáků.\n\n\n"}
{"id": "273302", "url": "https://cs.wikipedia.org/wiki?curid=273302", "title": "Západ (román)", "text": "Západ (román)\n\nRomán Západ Karla Václava Raise ukazuje „západ“ – konec – života dvaadevadesátiletého vesnického faráře Kalouse s jeho názory, hodnocením prožitého života i smířením se s blížícím se a neodvratným koncem. Je vynikající a hlubokou sondou do posledních okamžiků života muže mravně pevných zásad, který postupně ztrácí své blízké a věkem umírající přátele, aby čelil osamocení, v němž se přesto snaží najít kousky radosti z obyčejných a prostých věcí a mezilidských vztahů.\nDěj románu zasazeného do odlehlého a chudého horského kraje Železných hor začíná začátkem podzimu na pohřbu faráře, na kterém nás autor seznamuje se všemi hlavními postavami majícími vztah k faráři Kalousovi: páterem Letošníkem – kaplanem na studenecké faře a pomocníkem faráře Kalouse, Pondělíčkem - řídícím a učitelem vesnické školy ve Studenci, Kristýnkou – sestrou faráře Kalouse a zároveň jeho hospodyní na faře, kostelníkem Vejpalkou, farářem Čečetkou z fary v sousední vesničce Přílepy a dalšími staršími i mladšími obyvateli Studence a vesniček k němu náležejících.\n\nFarář Kalous má dvě velké starosti a přání, kterých se chce dožít: aby jej jako mrtvého odnášeli z fary a ne odněkud z výminku z chalupy, a aby mu pánbůh dopřál dost sil a zdatného pomocníka na faře ve Studenci, kam by příští rok mohl jako farář nastoupit jeho synovec a nyní poslední rok studující bohoslovec Prokůpek. O těchto jeho přáních vědí všichni jeho blízcí přátelé.\n\nPrvní vážnou trhlinu do farářových přání způsobí dopis, jenž obdrží kaplan Letošník od své nemocné matky, která potřebuje jeho pomoci. Páter Letošník je nucen opustit faru ve Studenci, čímž zároveň přináší velký smutek Kalousovi, jenž jeho důvody chápe a sám jej pobízí, aby si zajistil co nejlepší místo někde „dole v kraji“. Smutný Kalous využívá svých zbývajících sil a slouží sám mše ve farním kostele. Když páter Letošník odjíždí, přijde se s ním rozloučit celá vesnice.\n\nKrátce na to se do fary přistěhuje nový kaplan, pomocník, páter Voříšek. Kalous k němu přistupuje zpočátku s nedůvěrou a hlavně jej provází strach, že páter dostal místo v horách za trest či z jiného podobného důvodu, a tak bude chtít brzy studeneckou faru opustit. Páter Voříšek se sice ukázal jako zvláštní podivín, ale páter Kalous si jej velmi brzy oblíbil, protože se uměl dobře postarat o hospodářství spojené s farou, jako duchovní pastýř se svědomitě a pečlivě staral o věřící a tím velmi starému faráři v práci pomáhal a navíc k radosti všech vyřezával a konstruoval mechanický betlém, jenž před vánoci spustil. Stáří a postupující tělesná sešlost se však začaly v době vánoční na Kalousovi podepisovat tak, že přestal zpívat každodenní nábožné písně, jimiž zpestřoval pravidelné modlitby.\n\nPřesto Kalous nedokáže odmítnout přání, s nímž se v tu dobu na něj obrátí jeho věřící, aby zaopatřil umírající starou příkladnou a velice chudou křesťanku zvanou mastná Ančka. Kalous podnikne poslední výjezd zimní krajinou na saních do sousední vesnice, kde je srdečně přivítán a s vypětím svých sil vykoná všechny požadované úkony. Návrat z cesty na faru mu však přinese smutek. Jeho sestra a hospodyně Kristýnka mezitím spadne ze schodů, a přestože se pouze potluče, je na ní vidět, že ačkoli je o deset let mladší než farář, věk a sešlost stářím se na ní již velmi podepsaly. Protože je upoutána na lůžko, pozve farář Kalous jako hospodyni do fary její dceru Rézi, která nabídku přijme. Ještě jeden následek má jeho zaopatřovací pouť, vrátí se mu revmatismus, takže je nucen více ležet a omezit bolestivý pohyb.\n\nNová hospodyně se na faře dobře zabydluje, ale Kalous ji stále srovnává se svojí sestrou, k níž za dlouhá léta velmi přivykl. Když už se zdá, že je se změnou hospodyně smířen, umírá v noci jeho milovaná sestra Kristýnka. Citlivý farář není schopen tento krok unést a schvácen mrtvicí také upadá do bezvědomí. Asi po dvou týdnech začíná s pomocí blízkých přátel pomalu přicházet k sobě a začíná si uvědomovat svoji osamělost na světě, kde jej opustila poslední blízká osoba z rodiny. S končící zimou a přicházejícím jarem se zlepšuje jeho stav a je schopen postupně provádět jednoduché úkony kromě ležení v posteli: sedá na židli u okna, chodí sedat před faru na lavičku a jednou se dokonce vydá na hřbitov ke kostelu, aby se poprvé podíval na hrob své sestry i dalších známých ze vsi, kteří opustili v době jeho nemoci svět.\n\nVelkou radost mu udělá příjezd jeho synovce Prokůpka, který by po něm měl převzít faru. Tráví spolu dlouhé chvíle, při nichž však Kalous zjistí, že Prokůpek, poznamenaný vážnou nemocí, jež mu znemožnila přijet již v období Vánoc, není fyzicky schopný zvládnout náročnou službu na horské faře. Radost ze setkání tedy postupně ztrácí společně s nadějí, že právě Prokůpek jej vystřídá na zdejší faře. Je to pro starce velice těžká rána.\n\nPo Prokůpkově odjezdu tráví dlouhé hodiny sám v přemýšlení a rozhodne se, že pozve na návštěvu svého přítele pátera Letošníka a nikomu jinému nic neřekne, když zažádá s jeho pomocí o důchod. Důchod je mu samozřejmě přiznaný, což ovšem znamená stěhování z fary, na kterou si za dvaapadesát let kněžské služby tam velice zvykl. Dlouho hledá místo, kam se na důchod odebere, až nakonec přijme nabídku strávit konec života na faře v sousedních Přílepech. V den stěhování se s ním přijde rozloučit celá vesnice Studenec i mnoho lidí z vesnic okolních. Páter Kalous se s nimi loučí, při nasedání do vozu však upadne do bezvědomí, odnesou jej zpět na faru, kde krátce přijde k sobě a šťasten, že je na své faře umírá. Tím se mu plní aspoň jedno z jeho velkých přání, jako mrtvého jej odnáší z fary a ne z chalupy.\n\nAutor proložil děj podrobnými a věrnými popisy běžného každodenního vesnického života v horské vesnici od brzkého rána do velmi pozdního večera, od podzimu do počátku léta a to jak v chaloupkách chudých tkalců, tak i drobných rolníků i majetných sedláků. Neopomněl zmínit všechny důležité církevní svátky, kolem kterých se točil veškerý společenský život vesnice té doby. Společně s popisem života jsou zmíněny i starosti a radosti obyčejných vesnických lidí, na které si v té době nikdo ve velkých městech nevzpomene. Nechybí ani zmínka o sousedské pomoci, nezbytné v tomto drsném kraji, o lidské vděčnosti a dobrosrdečnosti vrcholící v životním postoji hlavní postavy tvrdící, že zde je třeba hlavně sloužit a sloužit, hodně chválit a děkovat a vůbec nehubovat.\n\nVelice pěkně je v knize též popsán rodinný život a běžné starosti početné rodiny v horském kraji, kde se rodiče snaží dopřát, v rámci svých skromných možností, dětem co nejlepší vzdělání a start do života, aby mohli opustit chudý kraj plný těžké práce a mohli se usadit někde ve městě, kde je lehčí práce a více prostředků na živobytí. Konkrétně na rodině řídícího Pondělíčka je ukázáno, jak nejstarší chlapec je poslán na studie do města, ale nejsou peníze na podporu dalších dětí na studiích, takže mladší chlapec, přestože nemá zdraví ani fyzické předpoklady, je nucen pouze se jít učit řemeslo dolů do kraje, což je levnější, ale nenabízí to takové možnosti pozdějšího dobrého života. Rodinná soudržnost a dělba práce v této rodině jsou krásnou ukázkou vzájemné úcty a lásky v rodinných vztazích.\n\n"}
{"id": "273306", "url": "https://cs.wikipedia.org/wiki?curid=273306", "title": "Hrádek (přírodní památka, okres Uherské Hradiště)", "text": "Hrádek (přírodní památka, okres Uherské Hradiště)\n\nPřírodní památka Hrádek se nalézá v opuštěném andezitovém lomu na návrší v intravilánu obce Bánov v okrese Uherské Hradiště. Již v pozdní době kamenné bylo návrší opevněno, do dnešní doby se dochovaly nepatrné zbytky valů hradiště a ve středověku zde stával strážní hrad. Chráněné území je ve správě Krajského úřadu Zlínského kraje.\n\nPředmětem ochrany je pozůstatek projevu třetihorní vulkanické činnosti v oblasti Hlucké pahorkatiny, odkrytý v andezitovém lomu, ve kterém byla ukončena těžba v 50. letech 20. století. Lokalita byla poté z větší části zavezena a rekultivována, odkryta zůstala jen horní část lomové stěny. Nacházejí se zde balvanité vulkanické brekcie, tvořené bloky a úlomky biotit-pyroxenických andezitů, dále vypálených jílovců neboli porcelanitů a pískovců nivnického souvrství bělokarpatské jednotky. Přírodní památka Hrádek představuje jeden z výchozů neovulkanitů, vyskytujících se východně od Uherského Brodu po obou stranách tzv. nezdenického zlomu v prostoru Bánov - Komňa - Bojkovice. Další podobnou lokalitou je přírodní památka Skalky, která se nachází zhruba 1,5 km východně od Bánova.\n\nLom zarůstá náletovými dřevinami a popínavými rostlinami.\n\nZ ohrožených druhů hmyzu se zde vyskytují především motýli, např. otakárek fenyklový (\"Papilio machaon\") a otakárek ovocný (\"Iphiclides podalirius\").\n"}
{"id": "273311", "url": "https://cs.wikipedia.org/wiki?curid=273311", "title": "Šárecké hradiště", "text": "Šárecké hradiště\n\nŠárecké hradiště (také hradiště Šárka) bylo významné hradiště raného středověku. Od roku 1964 je chráněno jako kulturní památka od roku 1995 je také národní kulturní památkou.\n\nPodle archeologických nálezů kostí zvířat bylo území plošiny nad soutěskou Džbán na území dnešní Prahy osídleno již od starší doby kamenné. Lidé zde sídlili pravděpodobně nepřetržitě až do příchodu Slovanů v 6. století. Největší slávu ale místo zažilo ve starší době hradištní v 7. a 8. století. Tehdy zde vzniklo rozsáhlé, tříhektarové hradiště s dvacetihektarovým předhradím, které bylo zřejmě centrem moci nad širokým okolím. Jeho valy jsou doposud v krajině patrné. Hradiště zaniklo na konci 9. století.\n\nJiří Sláma šárecké hradiště uvádí jako možnou lokalitu hradiště Canburg, které roku 805 po 40 dní neúspěšně obléhala vojska Karla Velikého.\n\n"}
{"id": "273314", "url": "https://cs.wikipedia.org/wiki?curid=273314", "title": "Joseph Paul Jernigan", "text": "Joseph Paul Jernigan\n\nJoseph Paul Jernigan (31. ledna 1954 – 5. srpna 1993, Huntsville, Texas) byl texaský vrah, který byl popraven smrtící injekcí v 0.31 h. V roce 1981 byl Jernigan odsouzen k trestu smrti za ubodání a zastřelení Edwarda Haleho, 75letého starce, který jej přistihl u sebe doma při krádeži mikrovlnné trouby. Jernigan strávil 12 let ve vězení, než jeho finální žádost o zmírnění rozsudku byla zamítnuta. Údajně na výzvu vězeňského kaplana souhlasil, že daruje ostatky svého těla na vědecký výzkum nebo medicínské použití. Jeho zmrazená mrtvola byla rozřezána na vrstvy o tloušťce 1 mm, aby se mohla vyfotografovat a uložit v digitální formě jako lékařská studijní pomůcka. Pro tento účel byl od roku 1989 připravován projekt Visible Human Project.\n\nVznikl též HBO dokument \"Virtual Corpse\" (Virtuální mrtvola) pojednávající o této digitalizaci.\n\nJernigan měl pět sourozenců. V 16 letech odešel ze školy a dal se k armádě. Odtud ho ale záhy vyhodili, protože si zahrával s drogami. Vyučil se opravářem aut, nicméně „přivydělával“ si i drobnými vloupáními, kvůli nimž se dostal i před soud.\n\nNa konci 80. let 20. století neexistoval jediný virtuální model člověka. V jednom z nejprestižnějších vědeckých ústavů v USA, v Národní lékařské knihovně Univerzity v Marylandu se tak formuje projekt Visible Human, který hledal vhodného člověka k oskenování. Pod patronát si ho vzal Michael Ackerman.\n\nVisible Human měl zobrazit zdravého člověka, vhodný dárce proto musel splňovat tato kritéria:\n\nJeringanovo tělo také nebylo perfektní. Chyběl mu zub, neměl slepé střevo a v 15 letech mu bylo odebráno varle. Přesto ho lékaři označili jako nejlepšího z možných variant. V době smrti mu bylo 39 let, měřil 180 centimetrů a vážil 90 kilogramů.\n\nNěkolik hodin poté, kdy mu byl injekcí vpraven jed do žíly, vyzvedl si jeho tělo Ackermanův tým. Vědci tělo nasmímali všemi dostupnými metodami: naskenovali, zrentgenovali, zobrazili pomocí tomografu. Na univerzitě v Coloradu pak tělo zmrazili a uložili do modré želatiny na 4 měsíce.\n\nZpracování jedné fotografie trvalo od čtyř až po deset minut. Celé tělo se skládalo z 1878 částí, a proto trvalo několik měsíců, než se je vědcům podařilo naskenovat celé. V říjnu 1994 mohli konečně všechny fotografie spojit a vytvořit tak unikátní model mužského těla.\n\n\n\n"}
{"id": "273320", "url": "https://cs.wikipedia.org/wiki?curid=273320", "title": "Popping", "text": "Popping\n\nPopping je streetový taneční styl, založený na technice rychlé kontrakce a uvolnění svalů, díky které se na těle vytváří charakteristický otřes, označovaný jako \"pop\" či \"hit\". Tanec pochází z 60.-70. let 20. století a postupně vznikal v několika místech Kalifornie. \n\nVýraz poppin je dnes také užíván jako termín, zastřešující několik dalších tanečních stylů, které mají s tímto tancem blízkou historii a které jsou často s technikou zatínání svalů propojovány. Mezi tyto styly patří např. Waving, Tutting, Robot/Botting a spousta dalších.\n\nPopping může být nesprávně označován jako breakdance, o což se přičinil americký film Breakin' (1984), v němž byl veškerý tanec (který byl z velké části složen z nejrůznějších stylů dnes spadajících do kategorie poppingu), označen jako breakdance.\n\nTanec pochází z 60.-70. let 20. století a postupně vznikal v několika místech Kalifornie. Do Evropy se tanec dostal spolu s tehdy asi nejznámější americkou taneční skupinou The Electric Boogaloo's, která využívá technik poppingu. Dodává k němu však vlastní styl jménem boogaloo, který vymyslel člen skupiny Boogaloo Sam. Mnoho lidí tak mělo či má za to, že pravým základem tanečního stylu poppin je právě boogaloo.\n\nMezi nejzákladnější techniky poppingu (jako samostatného tance) patří: \n\nKombinací těchto technik vzniklo mnoho dalších stylů a náročnějších technik, jako např. vibrating (přetínání svalů), animation (založeno na napodobování postav animovaných filmů z 80. let, dnes čistě na fantazii tanečníka), ticking (hity prováděné do rychlejšího tempa), strobing (dimestopping v rychlejším tempu) a další. \n\n"}
{"id": "273321", "url": "https://cs.wikipedia.org/wiki?curid=273321", "title": "Steve Albini", "text": "Steve Albini\n\nSteve Albini (* 22. červenec 1962) je americký zpěvák, kytarista, producent a novinář. Byl členem kapely Big Black a Rapeman, v současné době hraje s kapelou Shellac. Albini spolupracoval s mnohými hudebními skupinami na jejich albech - ze všech vyčnívají např. Pixies či Nirvana, mimo jiné i s českou skupinou A Banquet.\n"}
{"id": "273322", "url": "https://cs.wikipedia.org/wiki?curid=273322", "title": "Maledivská vlajka", "text": "Maledivská vlajka\n\nVlajka Malediv má zelené pole se širokým červeným okrajem, uprostřed je bílý půlměsíc.\n\nZelená je barvou míru, pokroku a islámu, červená připomíná krev prolitou za svobodu, půlměsíc je symbolem islámu.\n\nVlajka v této úpravě se používá od získání nezávislosti v roce 1965. V letech 1953–1965, když byly Maledivy autonomním sultanátem, byl u stožárové strany připojený úzký bílý pruh se sedmi šikmými černými pruhy; ještě v první čtvrtině 20. století byla maledivská vlajka, jako vlajky jiných arabských námořních krajin, celá červená, až poté byla doplněná zeleným polem s bílým půlměsícem.\n\nVlajka maledivského prezidenta, používaná od roku 1968 byla v letech 1965–1968 vlajkou maledivského sultána.\n\n"}
{"id": "273323", "url": "https://cs.wikipedia.org/wiki?curid=273323", "title": "Mongolská vlajka", "text": "Mongolská vlajka\n\nVlajka Mongolska je tvořena třemi svislými pruhy – červeným, modrým a červeným. V červeném pruhu u žerdi je umístěn žlutý ideogram sojombo. Jednotlivé prvky sojomba mají symbolický význam.\n\nModrá je tradiční mongolská barva a symbolizuje oblohu, červená je symbolem revoluce, ale také lásky a vítězství. Žlutá barva sojomba na mongolské vlajce představuje zlato, stálost jeho hodnoty i stálosti fyzikálně-chemické (odolnost proti ohni).\n\nVlajka byla zavedena roku 1992. V komunistické éře (v letech 1949–1992) byla nad sojombem umístěna ještě žlutá hvězda.\n\nV roce 1206 byl, po sjednocení mongolských kmenů, jmenován sjednotitel Temüdžin prvním \"Velkým chánem Mongolů\" – Čingischánem. Za jeho vlády byly na euroasijském kontinentu založeny základy Mongolské říše. Přibližně v té době bylo zavedeno turkomongolské slovo \"tug\". Jednalo se o nejstarší mongolský termín pro vexiloloid, který současně plnil úlohu praporu i znaku. Tugy se vyráběly z koňských nebo jačích žíní. Informace o prvních mongolských praporech lze najít v záznamech prvních evropských cestovatelů ze 13. a 14. století. Např. benátský kupec Marco Polo ve své knize Milion popisuje mongolský královský prapor, na kterém bylo zobrazeno Slunce a Měsíc. Podobu středověkých praporů se však historikům nepodařilo přesně zrekonstruovat.\n\nPo pádu mongolské dynastie Jüan v roce 1368 dobyla Mongolsko mandžuská dynastie Čching, ovládající Čínu od roku 1636 a jako oficiální vlajky byly až do počátku 20. století užívány vlajky mandžusko-čínské. Při pokusech o nezávislost byly užívány vlajky s ideogramy Sojombo.\n\n1. prosince 1911 byl na většině historického území Vnějšího Mongolska vyhlášen (s podporou Ruska) autonomní stát. Bogdgegénem Džavzdanem un-damba-chutagtem (v letech 1911–1921 vládcem Vnějšího Mongolska) byla zavedena první, skutečně doložitelná, státní vlajka. Ta byla tvořena žlutým (svislým!) obdélníkem o poměru 3:1. Uprostřed byl nad stylizovaným listem lotosu umístěn orámovaný sojombo. List byl lemován širokým červeným pruhem. Na pozadí listu byl náboženský text v písmu lanča, buddhistickém svatém písmu. Na horních stranách sojomba byla dvě písmena: e a bam (wam), odpovídající mongolským termínům \"arga\" a \"bileg\". Z listu vycházely tři červené stuhy ve tvaru jazýčků. Na nich jsou v písmu lanča tři slabiky buddhistické modlitební formule mani: \"Óm-á-hum\". Výnosem byl stanoven design vlajky, ale užívaly se i vlajky bez nápisů, lotosu, pouze se sojombem. Zdroje uvádějí několik (relativně odlišných) variant této vlajky.\n\nV roce 1915 bylo Vnější Mongolsko připojeno jako autonomní část k Číně, v roce 1919 byla autonomie (až do roku 1921) zcela zrušena. Používání mongolských vlajek bylo omezeno. V říjnu 1920 (na sklonku Ruské občanské války) následoval vpád Bělogvardějců, pod vedením Romana Fjodoroviče Ungerna von Sternberg a byla obnovena monarchie. V roce 1921 po vpádu vojsk Rudé armády na území Vnějšího Mongolska spolu s mongolskými oddíly vedenými Damdinem Süchbátarem jeho krutá vláda skončila. V tomto období se užívalo několik vlajek, spolehlivost jejich vyobrazení je však nejistá, ba přímo sporná.\n\n13. června 1924 byla vyhlášena (s podporou Sovětského svazu, pod jehož vlivem zůstala skoro sedmdesát let) \"Mongolská lidová republika\" a v této souvislosti byla zavedena i nová státní vlajka. Ta byla tvořena červeným listem o poměru (přibližně) 5:9 s modrým sojombem nad modrým lotosovým květem. Odstín modré barvy, ale i velikost a grafická podoba se u vlajek často lišily. Některé zdroje uvádějí např. žlutou barvu sojomba a zelenou barvu lotosu. Další zdroje uvádějí nápis \"Mongol Uls\" (staromongolsky \"Mongolský stát\") po stranách sojomba.\n\n10. července 1945 byla zavedena nová vlajka: červeno-modro-červená trikolóra se svislými pruhy o poměru 1:2, se žlutým sojombem korunovaném žlutou pěticípou hvězdou, symbolem socialismu, v červeném, žerďovém pruhu. Červená barva byla dle tehdejší interpretace vykládána jako symbol vítězství revoluce, modra jako mírumilovné nebe. Žlutá hvězda symbolizovala hlavní sílu ve společnosti: komunistickou Mongolskou lidovou revoluční stranu. Vlajka však byla oficiálně schválena až 23. února 1949.\n\nPo poklidné demokratické revoluci v roce 1990 se 21. listopadu 1991 změnil název státu na \"Mongolská republika\" později (13. ledna 1992) na \"Mongolsko\". Ke změně vlajky došlo až 12. února 1992: došlo k odstranění žluté hvězdy a kresba sojomba byla nepatrně upravena. Zároveň byl symbol přesně stanoven.\n\nMongolsko je administrativně rozděleno na 21 ajmagů a hlavní město Ulánbátar.\n\n"}
{"id": "273324", "url": "https://cs.wikipedia.org/wiki?curid=273324", "title": "Myanmarská vlajka", "text": "Myanmarská vlajka\n\nVlajka Myanmaru (i dnes často nazývaném Barma) navazuje na vlajku nezávislého Barmského státu z období druhé světové války a skládá se ze tří vodorovných pruhů: žlutého, zeleného a červeného, s bílou pěticípou hvězdou uprostřed. Žlutá barva symbolizuje solidaritu, zelená přírodní bohatství, červená odvážný lid a bílá hvězda jednotu všech národů žijících na území Myanmaru. Nová vlajka byla schválena v roce 2007 a její užívání vešlo v platnost spolu s novou ústavou v říjnu 2010. Podobnou vlajku má také separatistický Šanský stát. Pro opozici je současná podoba vlajky symbolem snahy o násilnou asimilaci etnických skupin. \n\nOd roku 1947 byla vlajka tvořena velkou bílou pěticípou hvězdou obklopenou pěti podobnými menšími hvězdami v modrém poli. Zbytek vlajky zaplňovala červená barva symbolizující lid země. \n\nPo vyhlášení socialistické republiky se pozměnily symboly v modrém poli. Hlavním motivem se stalo bílé ozubené kolo se čtrnácti zuby a uprostřed něho dva bílé rýžové klasy. Po obvodu kola bylo umístěno čtrnáct bílých pěticípých hvězd, každá proti jednomu zubu. Jejich počet představoval čtrnáct států a oblastí jednotného Myanmaru. Ozubené kolo a dvojice rýžových klasů symbolizovaly nerozbitný svazek dělníků a Rolníků. Červená a bílá připomínaly barvy vlajky hnutí odporu z doby druhé světové války, \"Antifašistické ligy národního osvobození\". Červená znamená statečnost, bílá čistotu a čestnost, modrá mír a pevnost.\n\nBarma je administrativně rozdělena na sedm oblastí, sedm států a teritorium hlavního města Neipyijta. V oblastech tvoří převážnou většinu Barmánci a státy, ležících v příhraničních oblastech Myanmaru, obývají většinově národní etnické rasy. Všechny oblasti i státy užívají vlastní vlajku.\n\n"}
{"id": "273325", "url": "https://cs.wikipedia.org/wiki?curid=273325", "title": "Nepálská vlajka", "text": "Nepálská vlajka\n\nVlajka Nepálu je tvarem naprosto výjimečná vlajka, která se skládá ze dvou nestejně vysokých karmínových, modře lemovaných pravoúhlých trojúhelníků položených nad sebou (částečně přes sebe). V horním trojúhelníku se nachází stylizovaná bílá silueta Měsíce s osmi paprsky, v dolním pak silueta Slunce s dvanácti paprsky. K poslední změně vlajky došlo v roce 1962, kdy byly vypuštěny kresby tváří ze symbolů Měsíce a Slunce.\n\nKarmínová barva je nepálskou národní barvou a symbolem vítězství, statečnosti Nepálců a národní květiny Pěnišníku. Modrá barva lemu symbolizuje mír a harmonii. Červená s modrou jsou také barvy tepla a chladu, kontrastů nepálského klimatu.\n\nDva trojúhelníky představují dvě hlavní nepálská náboženství: buddhismus a hinduismus, tvar vlajky připomíná pohoří Himálaje.\n\nMěsíc a Slunce symbolizují věčný koloběh času a přání existence Nepálu tak dlouho, jako obě vesmírná tělesa. Měsíc byl v době vzniku vlajky symbolem královské rodiny, Slunce rodiny Ránů, která byla u moci až do roku 1951.\n\nV příloze Ústavy království Nepálu ze 16. prosince 1962 ke článku č. 5 jsou uvedeny instrukce k narýsování vlajky. Tyto konstrukční detaily byly beze změn převzaty do nepálské ústavy z roku 1990, prozatímní ústavy z roku 2007 a platí dodnes.\n\n\nPoznámka: Úsečky HI, RS, FE, ED, JG, OQ, JK a UV jsou myšlené a nejsou zobrazeny na vlajce. Podobně i vnější a vnitřní kružnice slunce a ostatní oblouky kromě půlměsíce.\n\nPoměr stran vlajky není uveden, v odborné literatuře je často uváděn jako ~5:4. Bez lemování je poměr stran 4:3. S lemem je výpočtem poměr 1,21901033…:1\n\nNepálská vlajka je tak jedinou státní vlajkou která má poměr stran větší než jedna (výška je větší než délka).\n\nJiž od počátku letopočtu na území dnešního Nepálu existovalo několik států. Od 8. století to byl např. stát Liččhaviú. V průběhu 17. a 18. století zemi ovládli a sjednotili Gurkhové. V roce 1769 byl dokončen vznik Království Nepál. Po neúspěšné invazi do Tibetu v roce 1792 musel Nepál přijmout čínskou suverenitu a platit ji (až do roku 1908) vazalské poplatky.\n\nV letech 1814–1818 na Nepál zaútočilo vojsko vedené Britskou Východoindickou společností, které získalo Sikkim a většinu Teraje. Nepál sice nebyl dobyt, ale spravován byl v rámci Britske Indie.\n\nV roce 1846 se po převratu dostala k moci dynastie Ránů (ten dědičně vykonával funkci ministerského předsedy) a pravděpodobně v tomto období se symbolem královského rodu Šáhů stala vlajka ve tvaru červeného trojúhelníku se symbolem Měsíce s lidskou tváří v bílé barvě. (Není obrázek)\n\nSymbolem Ránů se ve stejné době stala vlajka stejného tvaru a barev, ale se symbolem Slunce s lidskou tváří. (Není obrázek)\n\nVlajky Šáhů a Ránů se staly základem nepálské vlajky, kterou pravděpodobně zavedl král Prithvi Bira Bikram Šáh, který vládl v letech 1881–1911. Vlajku tvořily, dle vyobrazení z okolo roku 1911, dva pod sebou umístěné, oddělené, červené, modře lemované rovnostranné trojúhelníky (plameny). Na horním byl symbol Měsíce, na dolním symbol Slunce, oba v bílé barvě, ale na rozdíl od předchozích bez lidských tváří. (Není obrázek)\n\nV roce 1923 Spojené království uznalo formálně nezávislost Nepálu. Pravděpodobně v této době byla zavedena nová vlajka. V knize \"Nepál\" anglického spisovatele Percevala Landona z roku 1928 je spolu s dalšími nepálskými vlajkami zobrazena i tato vlajka, která vznikla sešitím dvou stejných červených plamenů. Na horním poli byl znovu symbol měsíce, v dolním Slunce, symboly byly s kresbou lidských tváří. Vlajka byla zeleně lemována. V prvním zdroji jsou nesprávně všechny vlajky zelené. (Není obrázek)\n\nVe třicátých letech 20. století byla zavedena nová státní vlajka tvořena dvěma, nad sebou umístěnými, stejně vysokými trojúhelníky. V horním byl symbol Slunce, v dolním Měsíce, oba s lidskou tváří. Trojúhelníky byly modře lemované, u žerdi ale lem chyběl.\n\nV padesátých letech byla upravena výška obou trojúhelníků tak, že spodní byl vyšší. Mírně upraveny byly i symboly Slunce a Měsíce s lidskými tvářemi.\n\n16. prosince 1962 došlo ke změně vlajky na současnou podobu. V zemi byl zaveden tzv. paňčájatový systém, tj. demokracie bez politických stran, výkonná moc byla převedena na nepálského krále.\n\nV roce 1990 proběhly v Nepálu nepokoje, v letech 1996–2006 občanská válka. 28. května 2008 byla země prohlášena federativní republikou, ke změně vlajky však nedošlo.\n\nAž do 7. října 2008, kdy bylo nepálskou vládou zrušeno, existovalo na nepálském území Království Mustang (nazývané též \"Lo\"). Toto tradiční království bylo formálně nezávislé, fakticky však pod nepálskou suverenitou, jedním z distriktů zóny Dhavalagiri. Vlajku království tvořil karmínový, modře lemovaný list s bílou siluetou slunce se šestnácti paprsky.\n\n23. srpna 2014 se v hlavním městě Káthmándú sešlo více než 35 000 lidí, kteří pomocí barevných karet držených nad hlavou získali světový rekord ve vytvoření největší \"lidské\" vlajky.\n\n"}
{"id": "273330", "url": "https://cs.wikipedia.org/wiki?curid=273330", "title": "Hannoverská dynastie", "text": "Hannoverská dynastie\n\nHannoverská dynastie je pojmenování, které se nejčastěji používá pro původně německou dynastii, vládnoucí ve Velké Británii od roku 1714 do roku 1901. Součástí hannoverské dynastie jsou ale kromě britských králů také vévodové z Brunšvicka – Lüneburska, králové hannoverští a princové hannoverští.\n\nZa zakladatele rodu je považován vévoda Jiří Brunšvicko–Lüneburský (1582–1641), příslušník starého německého rodu Welfů. Když byla roku 1635 dělena rodová území Welfů, zdědil Jiří knížectví Calenberg a Göttingen a za své sídelní město si zvolil Hannover. Jeho nejmladší syn, vévoda Arnošt August (1629–1698) byl pak roku 1692 povýšen na římskoněmeckého kurfiřta, čímž získal významné právo podílet se na volbě krále. Arnošt August, vévoda brunšvicko-lüneburský a kurfiřt hannoverský, si vzal za ženu falckraběnku Žofii Simmernskou z rodu Wittelsbachů, která byla vnučkou anglického krále Jakuba I. Stuarta\n\nHannoverská dynastie získala královskou korunu Anglie, Skotska a Irska poté, co byl v roce 1701 přijat Act of Settlement a z nároků na jmenované trůny byli do budoucna vyloučeni členové hlavní rodové linie katolických Stuartovců. Ještě v roce 1700 byla ovšem otázka následnictví složitá. Hlavní rodová linie katolických Stuartovců žila v exilu ve Francii. Vládnoucí anglický, skotský a irský král, protestant Vilém III. Oranžský se po smrti své ženy Marie Stuartovny znovu neoženil a zůstal bezdětný. Jeho následnicí se tak stala švagrová Anna Stuartovna, která právě roku 1700 přišla o svého jediného syna. Otázka dalšího následnictví byla složitá a tak se Vilém III. Oranžský obrátil na svého strýce, a zároveň i tchána, vyhnaného a v exilu žijícího Jakuba II. Stuarta, kterému udělal vstřícnou nabídku. Pokud se Jakub II. vzdá ztraceného trůnu, jmenuje Vilém III. Oranžský svým nástupcem Jakubova syna Jakuba Františka Stuarta. Tento návrh Jakub II. rezolutně odmítl. Vilém III. Oranžský se tedy rozhodl vynechat hlavní mužskou rodovou linii Stuartovců a najít vhodného kandidáta v některé linii vedlejší. Po prověření všech kandidátů pominul padesát šest těch, kteří měli větší právo na trůn, než měla ta, kterou nakonec vybral. Vybranou osobou se stala Žofie Hannoverská, vdova po hannoverském kurfiřtovi Arnoštu Augustovi a vnučka Jakuba I. Stuarta. Žofie si ale nedělala příliš velké naděje, jelikož jí bylo již sedmdesát let. Navíc udržovala dobré vztahy nejen s králem \"de facto\" Vilémem III. Oranžským, ale také s vyhnaným králem \"de iure\" Jakubem II. Žofie si byla také dobře vědoma toho, že někteří její příbuzní mají na trůn větší nárok. V roce 1701 ale přesto anglický parlament uznal Žofii Hannoverskou za právoplatnou dědičku koruny. V roce 1702 zemřel během lovu král Vilém III. Oranžský a královnou se stala Anna Stuartovna. Po její smrti roku 1714 získal trůn Anglie, Skotska a Irska syn Žofie Hannoverské Jiří I. Britskými katolíky a jakobity však nebyl protestant Jiří I. nikdy uznán jako právoplatný dědic trůnu a hannoverskou dynastii neuznali jako dynastii vládnoucí.\n\nBritští panovníci z hannoverské dynastie panovali současně také jako vévodové v Brunšvicku – Lünebursku a kurfiřti v Hannoveru. Ke svým dědičným německým územím měl Jiří I. velmi vřelý vztah, o čemž svědčí i to, že ještě jeho syn Jiří II. se nenarodil v Anglii, ale v právě v Hannoveru. Německá území hannoverského rodu tvořila s Velkou Británií a Irskem personální unii až do roku 1837. Po vídeňském kongresu, roku 1815, se Hannoversko stalo královstvím.\n\nRoku 1837 se pak hannoverský trůn od britského oddělil a králem Hannoveru se stal strýc britské královny Viktorie Arnošt August I. Hannoverský, mladší bratr jejího otce. Když totiž 20. června 1837 zemřel jeho starší bratr, král Spojeného království a Hannoverska Vilém IV., na trůn Spojeného království nastoupila jeho neteř Viktorie, dcera čtvrtého syna Jiřího III., vévody z Kentu.\nPodle práva uplatňovaného pro nástupnictví na hannoverský trůn však nemohla být nástupkyní na trůnu žena – zatímco podle tehdejšího britského následnického řádu nastupovala dědička na trůn v případě, že neměla žádné bratry, v Hannoversku (jako německé zemi) se podle \"polo-salického práva\" vztahoval přednostní nárok na trůn na větší okruh mužských příbuzných. Hannoverským králem se tak stal právě Arnošt August I., strýc královny Viktorie. Zůstal nicméně následníkem britského trůnu, a to od 20. června 1837 do 21. listopadu 1840, kdy královna Viktorie porodila svého prvního potomka, dceru Viktorii. Skončila tak personální unie Hannoverska se Spojeným královstvím.\n\nPoslední panovnicí hannoverské dynastie, která usedla na trůn Velké Británie, byla tedy královna Viktorie, jejímž manželem byl princ Albert Sasko-Koburský. Od roku 1901, po nástupu Viktoriina syna Eduarda VII., tak vládla Británii dynastie Sachsen-Coburg-Gotha.\n\nVévodové brunšvicko-lüneburští\nVévodové brunšvicko-lüneburští a kurfiřti hannoverští\nKrálové Velké Británie, vévodové z Brunšvicka-Lüneburska, kurfiřti hannoverští\nKrálové Velké Británie a Irska, králové Hannoveru\nKrálové Velké Británie a Irska\nKrálové Hannoveru\nPozdější hlavy hannoverské dynastie – princové z Hannoveru\n\n"}
{"id": "273337", "url": "https://cs.wikipedia.org/wiki?curid=273337", "title": "Židé v Monaku", "text": "Židé v Monaku\n\nŽidovská komunita v Monaku čítá k roku 2012 asi 1000 osob, které však nemají monacké občanství.\nPřed druhou světovou válkou mělo Monako pouze malou židovskou komunitu, čítající asi 300 osob. Převážně se jednalo o aškenázské Židy z Francie. Během války vydávala vláda knížectví falešné doklady totožnosti svým židovským občanům, aby je tak uchránila před německými deportacemi do koncentračních táborů. Princ Ludvík II. odmítl propustit židovské státní úředníky a před deportací zachránil svého přítele Édouarda de Rothschilda. Na druhou stranu však monacká policie zatkla 42 židovských uprchlíků ze střední Evropy a předala je nacistům.\n\nPo válce byla roku 1948 oficiálně založena židovská obec, známá jako , která má na starosti synagogu, židovskou školu a košer obchod (vše zmíněné se nachází v Monte Carlu).\n\nK roku 2012 čítá monacká židovská komunita asi 1000 osob, které však nemají monacké občanství. Tvoří ji převážně senioři ze Spojeného království (40 %) a Francie. Dále jsou členy komunity Židé a jejich potomci, pocházející ze zemí severní Afriky. Zhruba polovinu komunity tvoří Aškenázové a polovinu Sefardové. Má vlastního stálého rabína, kterým je Isaac Amsellem, jenž vede bohoslužby a vyučuje v místní židovské škole. Z židovských organizací, jenž jsou v místní komunitě aktivní lze jmenovat například Mezinárodní ženskou sionistickou organizaci (WIZO) a B'nai B'rith.\n\nČlenem monacké knížecí rodiny se má stát francouzský židovský herec Gad Elmaleh, který je zasnouben s Charlotte Casiraghi, dcerou monacké dědičné princezny Caroline.\n\nMonako má plné diplomatické vztahy s Izraelem, který má svého konzula ve francouzské Marseille.\n"}
{"id": "273343", "url": "https://cs.wikipedia.org/wiki?curid=273343", "title": "Seznam periodických komet", "text": "Seznam periodických komet\n\nPeriodické komety jsou komety, které mají oběžnou dobu kratší než 200 let (známé též jako \"krátkoperiodické komety\") \"nebo\" které byly pozorovány v průběhu více než jednoho průchodu perihéliem (např. 153P/Ikeya-Zhang).\n\nTéměř ve všech případech jsou komety pojmenovány po svých objevitelích, kromě několika případů. Např. komety 2P/Encke a 27P/Crommelin jsou pojmenovány po osobách, které vypočítali jejich oběžnou dráhu. Výpočet dráhy periodické komety je velice náročný, protože je třeba počítat s vlivy všech planet. Před objevem počítače někteří lidé zasvětili celou svoji kariéru těmto výpočtům. Několik komet bylo dokonce ztraceno, protože jejich oběžná dráha byla ovlivněna také negravitačními vlivy - úniky plynů a jiného materialu formujícího kometární komu a ohon.\n\nPeriodické komety občas nesou stejné jméno opakovaně (např. devět komet Shoemaker-Levy nebo dvacet pět komet NEAT). IAU systém značení je umožňuje rozeznat pomocí číselného prefixu (např. 181P i 192P jsou \"Shoemaker-Levy komety\").\n\nV kometární klasifikaci může být před \"/\" písmeno \"C\" (neperiodická kometa), \"P\" (periodická kometa), \"D\" (kometa, která byla ztracena nebo se rozpadla), \"X\" (kometa pro kterou není možné spočítat oběžnou dráhu, obvykle historická kometa), nebo \"A\" pro objekt, který byl chybně označen jako kometa, ale ve skutečnosti se jedná o planetku.\n\n"}
{"id": "273344", "url": "https://cs.wikipedia.org/wiki?curid=273344", "title": "Seznam pilotovaných letů k ISS", "text": "Seznam pilotovaných letů k ISS\n\nToto je chronologický seznam pilotovaných letů k Mezinárodní vesmírné stanici (ISS). Nepilotované lety jsou uvedeny v seznamu nepilotovaných letů k Mezinárodní vesmírné stanici. Členové základních posádek ISS jsou v seznamu uvedeni tučně. \"Doba připojení\" se týká doby spojení kosmických lodí s vesmírnou stanicí, nemusí vždy odpovídat době pobytu některých členů posádek.\n\n"}
{"id": "273345", "url": "https://cs.wikipedia.org/wiki?curid=273345", "title": "Vlajka Pákistánu", "text": "Vlajka Pákistánu\n\nVlajka Pákistánu ( ) vznikla v roce 1947 z vlajky politické strany Všeindická muslimská liga, užívané od roku 1906.\n\nNa zeleném poli jsou symboly islámu, bílý půlměsíc a bílá pěticípá hvězda (pootočené přibližně od směru k hornímu cípu vlajky). K tomu byl připojený bílý svislý pruh, který zabírá čtvrtinu délky vlajky. Ten reprezentuje hinduisty, křesťany, buddhisty a jiné náboženské menšiny a naznačuje tak náboženskou toleranci, zatímco zelená je barvou islámu. V roce 1964 dostaly jednotlivé prvky tuto symboliku: bílá barva – mír, zelená – blahobyt, půlměsíc – pokrok, hvězda – světlo a vedení. Zelená barva má tartanový odstín.\n\nPákistán se skládá ze čtyř autonomních provincií respektujících historická území (1–4) a tří teritorií (5–7), z nichž dvě (6, 7) jsou částí Kašmíru.\n\n"}
{"id": "273347", "url": "https://cs.wikipedia.org/wiki?curid=273347", "title": "Židé na Islandu", "text": "Židé na Islandu\n\nŽidovská komunita na Islandu je velmi malá, odhadem čítající asi 100 osob. Na počátku 21. století na ostrově není žádná synagoga ani rabín. Rovněž tak judaismus není státem oficiálně uznané náboženství (jelikož komunita si to tak přeje). Přesto je od roku 2006 první dámou tohoto ostrovního státu Dorrit Moussaieff, pocházející z bucharské židovské rodiny a sabra narozená v Jeruzalémě.\n\nPrvní Židé, kteří na Island přišli, byli obchodníci (převážně z Dánska), přičemž jejich přítomnost se datuje od roku 1625. Počátkem 18. století měli židovští obchodníci na starosti veškerý export tabákových výrobků na Island a Faerské ostrovy. V roce 1815 na Island dorazila židovská obchodní loď \"Ulricha\". V roce 1853 islandský parlament Althing odmítl požadavek dánského krále Frederika VII., aby Island přijal dánský zákon, podle něhož by se na ostrově mohli usazovat cizí Židé. O dva roky později parlament zákon přijal, není však známo, že by nějaký Žid této možnosti využil.\n\nKoncem 30. let 20. století Island odmítl přijmout židovské uprchlíky utíkající před nacismem a většina místních Židů byla dokonce deportována. Vůči zbývajícím Židům byli Islanďané nepřátelští a společností vládl antisemitismus. V roce 1940 na Island dorazili britští vojáci, v jejichž řadách byli rovněž vojáci židovského vyznání. Do tohoto roku se datuje vznik první židovské obce a na Jom kipur téhož roku rovněž první nekřesťanská bohoslužba. Židovský život začal být více aktivní s příchodem amerických vojáků v letech 1941 až 1942. V roce 1941 rovněž dorazil rabín ze Spojených států a o tři roky později se na americké námořní základně v Keflavíku zúčastnilo oslav svátku Roš ha-šana na 500 Židů. Na konci druhé světové války bylo na základně asi 2000 židovských vojáků.\n\nV listopadu 1947 byl Island jedním ze států, který podpořil Plán OSN na rozdělení Palestiny. Islandští Židé se po válce k židovství většinou nehlásili a přijali islandská příjmení (podle censu z roku 1945 se k judaismu hlásilo 9 osob). Místní židovskou komunitu tvoří povětšinou američtí, evropští a izraelští židovští emigranti a emigrantky, kteří se na Island přiženili či přivdaly za rodilého Islanďana či Islanďanku. Počet Židů žijících na Islandu fluktuoval do roku 2006, kdy byla uzavřena americká základna v Keflavíku. Navzdory tomu, že je islandská židovská komunita malá, je od roku 2006 první dámou, manželkou prezidenta Ólafura Ragnara Grímssona, tohoto ostrovního státu Židovka. Je jí Dorrit Moussaieff pocházející ze zámožné bucharské židovské rodiny, která se narodila v Jeruzalémě v Izraeli. Ke svému židovskému původu se nicméně veřejně nevyjadřuje a k židovské komunitě si udržuje odstup. Mezi Islanďany jí však je připisováno rozšiřování povědomí o judaismu v zemi.\n\nV roce 2011 se na Island vypravil americký rabín z Chabadu, který pro místní židovskou komunitu uspořádal oslavu svátku Pesach. Na podzim téhož roku se vrátil, aby pro islandské židovstvo zajistil oslavu Vysokých svátků. Židé žijící na Islandu jsou většinou sekulární a žijí nebo pocházejí ze smíšených manželství. Mají nicméně snahu o to být v kontaktu se svým židovským dědictvím.\n\nV židovské komunitě probíhají diskuse o podání žádosti, aby stát zařadil judaismus na seznam státem uznaných náboženství, ale k roku 2011 prozatím rozhodnutí nepadlo. Pokud by se tak stalo, mohla by komunita získat finanční prostředky od státu na vybudování synagogy, pořízení Tóry a další věci. Podmínkou však je, aby se členové komunity ke svému židovství oficiálně přihlásili, což je jedním z problémů.\n\n"}
{"id": "273352", "url": "https://cs.wikipedia.org/wiki?curid=273352", "title": "Byli jednou dva písaři", "text": "Byli jednou dva písaři\n\nByli jednou dva písaři je desetidílný československý televizní seriál z roku 1972 režiséra Jána Roháče. Byl natočen jako volná adaptace románu francouzského spisovatele Gustava Flauberta \"Bouvard a Pécuchet\". Natáčení probíhalo v Praze-Suchdole, v Trojanově mlýně. Seriál je z velké části postaven na improvizaci dvou hlavních postav v podání Jiřího Sováka a Miroslava Horníčka.\n\nDěj pojednává o dvou pařížských písařích v 19. století. Oba mají necelé dva roky před penzí a společně se usadí na jednom statku na normandském venkově. Zde se věnují různým vědeckým a pseudovědeckým disciplínám a ačkoli jejich pokusy končí neúspěšně, neodradí je to v pokračování. Oba přátele pojí blízký vztah k bádání, svým nadšením a romantickým zápalem překonají každý konec svých mnohdy utopických plánů.\n\nOba se často přou o věcech, o kterých mnoho neví, ale jsou to intelektuální pře či spíše vytříbené dialogy. Navzájem k sobě chovají úctu, kterou si nezřídka prokazují. Jelikož sdílí shodné zájmy, není mezi nimi vážnějšího rozporu. Situace se změní ke konci seriálu, kdy se oběma pánům zalíbí stejná mladá žena (služebná Rozálie).\n\nJejich společné experimenty nachází jen pramálo pochopení u služebnictva, které je považuje za potrhlé měšťany. Ani sousedé k nim nechovají přílišnou důvěru. Na konci příběhu oba nechtěně odlétají v balónu do neznáma.\n\n\n\nJednotlivé epizody nejsou v samotném díle pojmenovány, na začátku dílů nejsou uvedeny jejich názvy. Následující názvy jednotlivých dílů pocházejí z popisu DVD, které vyšlo v produkci České televize v roce 2009. Shodně jsou označeny také na webových stránkách České televize a pod stejnými názvy byly uvedeny v televizním programu již v době premiéry v roce 1973.\n\n"}
{"id": "273357", "url": "https://cs.wikipedia.org/wiki?curid=273357", "title": "Cyrilometodějské gymnázium a mateřská škola v Prostějově", "text": "Cyrilometodějské gymnázium a mateřská škola v Prostějově\n\nCyrilometodějské gymnázium v Prostějově je všeobecné katolické gymnázium, které poskytuje osmileté gymnaziální vzdělání s rozšířenou výukou jazyků a informačních technologií a klade velký důraz na výchovu studentů v duchu křesťanských hodnot. Součástí školy je základní škola, mateřská škola a školní klub a středisko volného času mládeže Oáza. Ve školním roce 2018/2019 na gymnáziu studuje 238 žáků.\n\nŠkola přijímá absolventy 5. tříd základních škol, přijímací zkoušky se konají formou písemného testu z českého jazyka, matematiky a všeobecných znalostí. Žáci, kteří v soutěžích typu olympiád dosáhli vynikajícího výsledku v rámci okresu nebo regionu, mohou být přijati bez přijímacích zkoušek.\n\nŠkolu založil biskup Jan Graubner v lednu 1992, v září téhož roku zahájila výuku. Původně se jmenovala Církevní gymnázium v Prostějově, k přejmenování na současný název došlo k 1. říjnu 1995. Prvních šest let své existence se různě stěhovala, dlouhodobý pronájem v současné budově získala v červenci 1998, v roce 2001 pak rozhodnutím Minsterstva financí ČR získala tuto budovu do svého vlastnictví.\n\n\n\n\nZákladní škola při Cyrilometodějském gymnáziu je výběrový druhý stupeň základní školy. Na rozvíjení křesťanských hodnot klade ještě větší důraz než gymnázium. S tím nesdílí pouze ředitele, ale i učitele a občas i učebny. Tato základní škola je taky jediná v okrese, kde mají studenti na výběr ze dvou druhých jazyků - francouzštiny a němčiny.\n\n"}
{"id": "273367", "url": "https://cs.wikipedia.org/wiki?curid=273367", "title": "Sociolekt", "text": "Sociolekt\n\nPojem sociolekt, sociální dialekt, sociální nářečí může mít více definicí:\n\n\nNěkteré výrazy ze sociolektu časem přejdou do spisovného jazyka.\n"}
{"id": "273369", "url": "https://cs.wikipedia.org/wiki?curid=273369", "title": "Tour de Ski 2007/2008", "text": "Tour de Ski 2007/2008\n\nTour de Ski 2007/08 je 2. ročník série osmi závodů v běhu na lyžích během deseti dnů. Oproti předcházejícímu ročníku došlo ke dvěma změnám v místech konání závodů. Sprint volnou technikou se z mnichovského Olympijského stadionu přesunul na pražské Hradčanské náměstí. Pořadelství odřekli organizátoři v Oberstdorfu, kde se měl konat čtvrtý a pátý závod série, které se nakonec uskutečnily v Novém Městě na Moravě. Na start prologu v Novém Městě na Moravě se 28. prosince 2007 postavilo 76 mužů a 54 žen, mezi nimiž nechyběli ani obhájci prvenství z předchozího roku Němec Tobias Angerer a Finka Virpi Kuitunenová. Do cíle na sjezdovce Olympia III ve Val di Fiemme vystoupalo 59 mužů a 45 žen. Novým pomyslným králem běžeckého lyžování se stal Lukáš Bauer a novou královnou dvacetiletá Švédka Charlotte Kalla, Angerer doběhl čtrnáctý, Kuitunen druhá. Tour de Ski je součástí Světového poháru v běhu na lyžích. Oproti 1. ročníku se body udílely nejen za celkové pořadí (čtyřnásobek bodů udílených v běžném závodě SP) a za sprinty, ale i za jednotlivé závody (bodováno prvních 15 míst a to polovičním počtem bodů oproti běžným závodům SP). Ve stíhacích závodech se neudílely za pořadí v cíli, ale za pořadí podle časů v závodě, což bylo upřesněno až v průběhu Tour.\n\n28. prosince Nové Město na Moravě\n29. prosince Nové Město na Moravě\n30. prosince Praha\n1. ledna Nové Město na Moravě\n2. ledna Nové Město na Moravě\n4. ledna Asiago\n5. ledna Val di Fiemme\n6. ledna Val di Fiemme\n"}
{"id": "273371", "url": "https://cs.wikipedia.org/wiki?curid=273371", "title": "Hřib", "text": "Hřib\n\nRod hřib v češtině označuje více taxonů, slovo má i další přenesené významy:\n\n\n\n\n\n\n"}
{"id": "273385", "url": "https://cs.wikipedia.org/wiki?curid=273385", "title": "Tournus", "text": "Tournus\n\nTournus [vysl. \"túrny\"] je historické město v Burgundsku ve východní Francii, département Saône-et-Loire, s asi 6500 obyvateli. Na severní straně k městu přiléhá bývalý benediktinský klášter s vlastním opevněním.\n\nTournus leží v místě antického římského tábora na pravém břehu řeky Saône, v polovině cesty mezi Dijonem a Lyonem, asi 28 km severně od Mâconu, na dálnici A6 a na železniční trati Mâcon – Châlons-sur-Saône. V okolí je mnoho vinic (oblast Mâcon). V malebném historickém městě jsou dva středověké kostely, radnice a mnoho měšťanských domů z 15.-17. století.\n\nKlášter v Tournus vznikl patrně už za Merovejců, v 6. nebo 7. století. Podruhé byl založen v polovině 9. století, když mniši z kláštera v Grandlieu v severní Francii prchali před normanským vpádem. Klášterní kostel sv. Philiberta byl založen o sto let později, koncem 10. století (vysvěcen 979), nicméně patří k nejstarším zachovaným památkám románského stavitelství v Burgundsku. Příční loď a chór v současné podobě byly patrně dokončeny po roce 1100 (nové svěcení 1127).\n\nKostel je trojlodní stavba z tesaného kamene se dvěma věžemi v průčelí, s neobvyklou soudkovou klenbou v hlavní lodi a věncem kaplí kolem chóru. Soudková klenba s válcovými poli napříč hlavní lodi se pokládá za technický kompromis, když se stavitelům nedařilo sklenout loď obvyklou valenou klenbou, kterou boční zdi neudržely. Západní předsíň (nartex) má v patře velkou místnost pro poutníky, věže jsou patrně pozdější a jižní věž nebyla dostavěna. Na různých místech kostela byly objeveny zbytky fresek. V podlaze ochozu kolem chóru byla v nedávné době odkryta pozoruhodně vyspělá mramorová mosaika se znameními zvířetníku, snad z 11. století. Kostel má bohatou sochařskou výzdobu, hlavice na sloupech i figury na severní věži.\n\nKe kostelu přiléhá na jižní straně rajský dvůr se zbytkem křížové chodby, s gotickou kapitulní síní a s velkým pozdně gotickým refektářem v samostatné budově (dnes výstavní síň). Z opevnění klášterního areálu se zachovaly dva páry kulatých vstupních věží – někdejších bran – a části hradby směrem k řece.\n\n\n"}
{"id": "273386", "url": "https://cs.wikipedia.org/wiki?curid=273386", "title": "Karel Ludvík Habsbursko-Lotrinský (1918–2007)", "text": "Karel Ludvík Habsbursko-Lotrinský (1918–2007)\n\nArcivévoda Karel Ludvík Rakouský, celým jménem \"Karel Ludvík Maria František Josef Michael Gabriel Antonius Robert Štěpán Pius Řehoř Ignác Markus d´Aviano Rakouský\", německy: \"Carl Ludwig Maria Franz Joseph Michael Gabriel Antonius Robert Stephan Pius Gregor Ignatius Markus d'Aviano von Österreich\", občanským jménem: \"Carl Ludwig Habsburg-Lothringen\" (10. března 1918 Baden u Vídně – 11. prosince 2007 Brusel) byl pátým potomkem rakouského císaře Karla I. a císařovny Zity a posledním členem panovnického rodu narozeným před zánikem monarchie.\n\nNarození Karla Ludvíka několik měsíců před rozpadem monarchie bylo oslaveno 101 dělostřeleckými salvami. Dětství však již trávil v exilu, mimo jiné na ostrově Madeira, kde pobývala císařská rodina až do smrti císaře Karla I. v roce 1922. Následně žil s matkou a sourozenci ve Španělsku a v Belgii. Ve třicátých letech 20. století studoval, stejně jako starší bratr Ota, na Katolické univerzitě v Lovani v Belgii.\n\nPo německé invazi roku 1940 uprchl s rodinou do severní Ameriky, kde Karel Ludvík promoval v Québecu jako doktor práv, jakož i politických a společenských věd.\n\nRoku 1943 vstoupil do americké armády a za prezidenta Roosevelta vedl v neutrálním Portugalsku tajná jednání s Maďarskem o restauraci monarchie, ta však nebyla úspěšná.\nV roce 1944 se v řadách Spojenců účastnil Vylodění v Normandii.\n\nV roce 1958 se Karel Ludvík vrátil se svou rodinou do Evropy a byl činný v bruselské holdingové společnosti Société Générale du Belgique. Později založil pro tuto holdingovou společnost firmu Genstar v Kanadě. V době jeho odchodu do penze roku 1986 čítala firma Genstar více než dvacet tisíc zaměstnanců v tak rozličných odvětvích jako stavebnictví, cement, chemie, námořní doprava, finance a špičkové technologie.\n\nByl mluvčím Habsburků, domáhajících se v Rakousku odškodnění za konfiskovaný majetek rodiny v roce 1919.\n\nKarel Ludvík zemřel koncem roku 2007 a dne 12. ledna 2008 po obřadu ve Svatoštěpánské katedrále ve Vídni byl pochován v Císařské hrobce po boku své matky.\n\n17.1.1950 se na zámku Belœil v Belgii oženil s princeznou Yolandou de Ligne (celým jménem Yolande Marie Jeanne Charlotte de Ligne, * 6.5.1923 Madrid), s níž měl čtyři děti.\n\n"}
{"id": "273387", "url": "https://cs.wikipedia.org/wiki?curid=273387", "title": "Sedmikráska", "text": "Sedmikráska\n\nSedmikráska (\"Bellis\") je malý rod asi 10–15 druhů dvouděložných rostlin z čeledi hvězdnicovité. Je původní zejména v Evropě, některé druhy mají přirozený výskyt i v severní Africe nebo Malé Asii. Nejznámějším druhem je sedmikráska chudobka (\"Bellis perennis\"), která se jako jediná vyskytuje i v ČR. Sedmikráska chudobka má také léčivé účinky, podporuje odkašlávání a působí protizánětlivě, má jak vnitřní tak i zevní použití, výborná je i při kožních chorobách nebo na otoky a vředy.\n\nGenetické studie rodu \"Bellis\" a jemu příbuzného (pravděpodobně sesterského) rodu chudobička (\"Bellium\") prokázaly existenci 15 druhů řazených do rodu sedmikráska (\"Bellis\") a 4 druhy chudobiček. U druhu \"Bellis azorica\", který se vyskytuje na Azorských ostrovech, došlo k polyploidii. Většinou se jedná o trvalky, ale \"Bellis annua\" a \"Bellis microcephala\" jsou jednoleté rostliny.\n\n\n"}
{"id": "273390", "url": "https://cs.wikipedia.org/wiki?curid=273390", "title": "Blansek", "text": "Blansek\n\nBlansek () je rozsáhlá zřícenina hradu ležícího nad údolím říčky Punkvy, v katastrálním území Suchdol v Moravském krasu (obec Vavřinec). Od roku 1964 je chráněna jako kulturní památka. Známá propast Macocha je od hradu vzdálena jen cca půl kilometru vzdušnou čarou na sever; vchod do Punkevních jeskyň je přímo naproti hradu, pod kopcem, na němž stojí.\n\nVe starší literatuře je hrad znám i pod jménem Blansko.\n\nHrad Blansek založil olomoucký biskup Bruno ze Schauenburku ve 2. polovině 13. století. Poprvé se hrad výslovně uvádí roku 1275. Hrad se stal centrem lenního obvodu s více jak 30 many. Jako léno byl Blansek udělován až od konce 14. století, kdy na Moravě došlo k markraběcím válkám. Prvním leníkem byl Erhart z Kunštátu a ze Skal, kterému hrad svěřil roku 1396 biskup Mikuláš z Riesenburka. Od roku 1400 měl hrad v zástavě Aleš z Kunštátu a Lysic, v letech 1417–1420 ho držel Vilém Zajíc z Valdeka a v letech 1420–1435 rod ze Studnice. Za husitských válek se stal Blansek jedním z opěrných bodů biskupa Jana Železného proti husitům. Spolehlivé zprávy o dobývání hradu za husitských válek neexistují, dle tradice prý byl hrad dobýván při husitském tažení roku 1424 a poté roku 1431. K dobytí však pravděpodobně nedošlo nebo hrad nebyl poškozen tak, aby nebyl dále obyvatelný. Hrad měl slíben do zástavy Vok V. z Holštejna, avšak biskup Pavel z Miličína si ho ponechal pro příslušníky svého rodu. Roku 1440 se na hradě konal sjezd biskupských leníků. V roce 1461 je uváděn jako pustý. Hrad byl zničen požárem. Ještě se traduje, že za třicetileté války byl uzpůsoben provizorně k obraně proti Švédům.\n\nHrad sestává z vlastního jádra o rozměrech 70×25 metrů, které obsahovalo i palác. Tato část hradu (leží přímo nad údolím, kudy vede silnice k Punkevním jeskyním) vznikla v 13. století, za biskupa Bruna. Někdy před rokem 1349 bylo k hradu přistavěno rozsáhlé předhradí, které je od hlavního hradu odděleno dvojitým příkopem. Z původního hradu se zachovaly zbytky paláce a hradby, zřetelné jsou i zbytky předhradí. \n\nVe 30. letech 20. století se z bezpečnostních důvodů strhávala část chátrajícího zdiva, aby nedošlo k jeho zřícení na silnici k Punkevním jeskyním, které se v té době právě zpřístupňovaly pro veřejnost. Havarijní stav zříceniny přetrval až do 21. století, koruny zdiva jsou rozvolněné a zbytkům objektu hrozí zřícení do údolí řeky Punkvy.\n\n"}
{"id": "273391", "url": "https://cs.wikipedia.org/wiki?curid=273391", "title": "HANS", "text": "HANS\n\nHANS (Head And Neck Support device) je systém ochrany krku a hlavy. Prvek aktivní bezpečnosti jezdce. Jedná se o konstrukci, kterou nese jezdec na svých ramenech a která je pomocí pásků připevněna k přilbě a bezpečnostním pásům. Při nehodě úspěšně brání poškození krční páteře.\n\nSystém HANS se skládá z límce a dvou ramen, které jsou vyrobeny z uhlíkových vláken, vycpávky jsou z lehké pěny.\nHANS je umístěn zezadu hlavy jezdce a částečně překrývá přilbu, ke které je přichycen dvěma pásky, které musí umožňovat jezdci volný pohyb hlavy, proto je jejich délka variabilní. Po nástupu jezdce do kokpitu mu HANS připevní i k bezpečnostním pásům. Během nárazu jsou to právě pásky držící přilbu jezdce, které z největšího pohlcují energii, kterou by jinak musela redukovat krční páteř a hlava pilota. Dále také zabraňují nárazu hlavy do volantu či jiné části kokpitu.\n\nSystém HANS byl původně vyvinut již v polovině 80. let Dr. Robertem Hubbardem, který byl profesorem biochemického inženýrství na universitě v Michiganu. Původní verze byla konstruována pro sportovní prototypy, ale její rozměry nevyhovovaly pro monoposty.\n\n"}
{"id": "273392", "url": "https://cs.wikipedia.org/wiki?curid=273392", "title": "Arianna Follisová", "text": "Arianna Follisová\n\nArianna Follisová (* 11. listopadu 1977, Ivrea) je bývalá italská běžkyně na lyžích a skialpinistka. Její nejsilnější disciplínou byl sprint. Naposledy hájila barvy lyžařského klubu Corpo Forestale dello Stato. Jezdila na lyžích značky Fischer. Startovala na šesti Mistrovstvích světa a na dvou Zimních olympijských hrách a je mistryní světa (v historii italského ženského běžeckého lyžování druhá po Stefanii Belmondové), stříbrnou a čtyřnásobnou bronzovou medailistkou z těchto akcí.\n\nVe skialpinismu je jejím největším úspěchem 1. místo v Trofeo Mezzalama 2003 společně s Chiarou Raso a Cristinou Favre-Moretti\n\n\n\nJe vdaná, jejím manželem je Alessandro Biondini, za nímž se z domovského Gressoney-Saint-Jean v autonomní oblasti Valle d'Aosta přestěhovala do Frassinora v provincii Modena. K jejím zálibám patří tenis a jízda na koni. Měří 162 cm, váží 55 kg.\n\n"}
{"id": "273394", "url": "https://cs.wikipedia.org/wiki?curid=273394", "title": "Token Bus", "text": "Token Bus\n\nSíť Token Bus (resp. IEEE 802.4) pracuje na podobném principu jako síť Token Ring (IEEE 802.5), rozdíl je hlavně ve funkčnosti a typu předávání Tokenu. Přístupová metoda je stejná jako u sítě Token Ring. Token Bus je vhodný pro průmyslové a technologické aplikace díky svému deterministickému přístupu k médiu, který zaručuje čas odezvy pod 20ms. Síť je určena pro sítě i s jinou než kruhovou topologií, protože na rozdíl od sítí Token Ring pracuje síť Token Bus s logickou kruhovou topologií. To znamená, že topologie sítě může být například stromová, ale síť Token Bus si řadí posloupnost stanic podle topologie kruhové a tak si síť uspořádá logický kruh, přestože fyzické zapojení je například stromového typu. Díky logickému kruhu může síť určit důležitost jednotlivých stanic a proto tato vlastnost umožňuje hierarchizovat jednotlivé uzly stanic podle stupně důležitosti činnosti například v procesu řízení. Všechny stanice zapojené do sítě Token Bus mohou, na rozdíl od metody Token Ring, číst přenášené informace současně, oproti tomu je jejich identifikace závislá na hodnotě fyzické adresy (MAC). Díky této adrese dochází k jednoduššímu identifikování jednotlivých uzlů stanic a současně adresy pomáhají určit, která stanice je před ni a která za ní. Token navíc obsahuje adresové pole, které umožňuje přímé předávání oprávnění následujícím stanicím. Výhodou protokolu IEEE 802.4 je, že během jednoho cyklu mohou stanice, které jsou například zdrojem velkého provozu, dostat oprávnění k vysílání i vícekrát.\n\nSíť Token Bus požaduje, stejně jako síť Token Ring, použití speciálních řídících rámců. Tyto rámce slouží ke zřízení výše zmíněného logického kruhu a jeho udržování. Rozlišují se dva druhy řídících rámců a jeden druh rámců informačních. Řídící rámce se rozlišují od informačních rámců na základě prvních dvou bytů pole FC (typ rámce).\n\nLinková vrstva využívá ve vrstvě MAC deterministickou přístupovou metodu s odevzdáním přístupového práva i v jiné topologii než je kruh, proto tedy nese protokol IEEE 802.4 označení Token Bus. Metoda tak zabezpečuje přístup každého jednotlivého uzlu do sítě nejpozději po uplynutí přesně definovaného časového intervalu. Tím tedy síť poskytuje dynamické předávání jednotlivých uzlů do sítě a řeší poruchy vyvolané uzly v síti.\n\nJak již bylo zmíněno, metodou odevzdávání vysílajícího práva po sběrnici sítě je logický kruh, který je tedy virtuálně sestrojen na fyzickém typu dané sítě. Logický kruh je sestaven z posloupnosti uzlů uspořádaných vzestupně podle hodnot MAC adres uzlů stanic. Uzel v síti vždy odesílá vysílací právo tomu uzlu, který má nejbližší vyšší adresu MAC, proto tedy musí daný uzel znát adresu stanice, která je před ní a která je za ní, což znamená adresu přicházejícího uzlu, od kterého přijímá vysílací právo Token a adresu uzlu, kterému bude Token dále předávat. Logický kruh je tedy díky této metodě obousměrný. Pokud by byla do sítě připojována nová stanice, musí být samotná síť rekonfigurována. Rekonfigurace se musí provádět proto, aby se seznam adres aktualizovat a byla v seznamu předávání vysílacího práva Token zahrnuta i stanice nově připojená. Ve světle tohoto vědomí, musíme rozlišovat následující stavy logického kruhu:\n\n\nACM zabezpečuje následující úkoly:\n\nPo rozebrání logického kruhu neboli logické vrstvy sítě, se můžeme podívat na realizaci samotné fyzické vrstvy sítě. Fyzická vrstva sítě může být specifikována hvězdicovou topologií s optickou kabeláží, případně topologií sběrnicovou s koaxiálním kabelem CAT (Cable Antenna Television), který má impedanci 75 Ohmů. U optických kabelů se využívá režim přenosu v základním pásmu (FO). Pro přenášení bitů po koaxiální kabeláži se využívají tři rozdílné signální techniky a to PFSK, SFSK, FB. Tyto techniky se liší kódováním a přenosovou rychlostí. Podle norem následně popíšeme výše zmíněné techniky:\n\n\nCelkový dosah samotné fyzické sítě závisí na použitém přenosovém schématu, který určuje maximální délku segmentů a počet opakovačů v multisegmentové síti. Pro metodu PFSK se například doporučuje maximální vzdálenost 7600m a nedoporučuje se překročení délky segmentu nad 1280m při použití méně kvalitní kabeláže. Propojovací kabel uzlů ve fyzické síti by neměl přesáhnout délky 30cm. V raném běhu sítě a při neznalosti novějších metod přenosu se upřednostňovala varianta sítě FB s modulací PSK, která disponuje nejvyšší přenosovou kapacitou. V této metodě se využívá úplná širokopásmová sběrnice s možností použití rozbočovačů (Splitters) pro hvězdicové typy řešení.\n\n\n"}
{"id": "273397", "url": "https://cs.wikipedia.org/wiki?curid=273397", "title": "Rebutia friedrichiana", "text": "Rebutia friedrichiana\n\nRebutia friedrichiana je jedna z největších rostlin sekce \"Digitorebutia\" s nápadnými oranžově červenými květy. Pojmenována byla na počest dr. Heimo Friedricha, pěstitele a znalce kaktusů a přítele W. Rausche.\n\nRausch, Walter; Succulenta, 55: 103, 1976\n\nSekce \"Digitorebutia\", řada \"Pygmaea\"\n\nSynonyma: \n\nStonek jednotlivý nebo nepatrně odnožující, v kultuře až trsovitý, kulovitý, později protáhlý až sloupovitý, 20 - 40 mm široký, 30 - 50 mm vysoký, s poněkud sníženým temenem a silným, často vícedílným, 40 - 80 mm dlouhým řepovitým kořenem; pokožka tmavě zelená, na plném slunci se silným fialovým nádechem. Žeber 9 - 12, přímá nebo mírně šikmá, oddělená dosti hlubokými brázdami, v mládí rozložená do hrbolků, ve stáří dosti zřetelná, se zachovalou průběžnou bází, 3 - 5 mm vysoká, hrbolky 5 - 8 mm dlouhé a 3 - 5 mm široké; areoly oválné, až 2,5 mm dlouhé a 1,5 mm široké, se světle okrovou nebo bělavou vlnou. Okrajových trnů 10 - 16, jemné, přímé, bílé, později někdy až světle hnědé, převážně rovnoběžné s povrchem stonku, dlouhé 3 - 6 mm, postranní nejdelší, horní a dolní kratší; středové trny 0 - 3, málo odlišné, odstávající.\n\nKvěty hluboko postranní, často vznikající až pod úrovní půdy, asi 40 mm dlouhé; květní lůžko kulovité, až 5 mm široké, červenohnědé, s malým množstvím trojúhelníkovitých, 1 - 3 mm dlouhých, téměř černých šupin, delší bílou vlnou a ponejvíce několika žlutobílými vlasovými štětinami; květní trubka 15 - 25 mm dlouhá, na spodních 2 - 7 mm srostlá s čnělkou, nahoře až 15 mm široká, uvnitř bělavá, vně nazelenalá až červenohnědá, pokrytá jako květní lůžko, šupiny větší, zelené; okvětní lístky 15 - 22 mm dlouhé, 8 - 10 mm široké, kopisťovité, oranžově žluté, nahoru více rumělkové, vnější nahoře a vně s příměsí purpurové a vnějším olivově zbarveným proužkem; nitky žluté až světle purpurové, 10 - 15 mm dlouhé, horní 6 - 8 mm dlouhé, prašníky zlatožluté; čnělka světle zelená, blizna se 6 - 8 sevřenými, 3 - 5 mm dlouhými, žlutozelenými rameny ve výšce nejvyšších prašníků. Plod zploštěle kulovitý, 5 - 10 mm široký, purpurově načervenalý, dole také zelený, pokrytý jako květní lůžko. Semena protáhle kulovitá, 1,2 - 1,5 mm dlouhá a 1 - 1,2 mm široká, černohnědá, jemně zploštěle hrbolatá.\n\nVariety ani formy nebyly popsány, ale mezi rostlinami existujícími ve sbírkách lze pozorovat určité rozdíly. Do jisté míry se projevuje vliv kultury, větší míra oslunění posiluje zastoupení fialových odstínů ve vybarvení pokožky a ovlivňuje rovněž vzhled a vybarvení trnů. Celkový vzhled také závisí na občasné tvorbě středových trnů. Jiné rozdíly ve sbírkách však mohou odpovídat i určitým odlišnostem mezi sběry přiřazenými k tomuto druhu. Kromě typového sběru, který byl podkladem k prvotnímu popisu \"R. friedrichiana\", WR 646, byl stejným nálezcem jako \"R. friedrichiana\" (růžový květ) označen sběr WR 646a. Sběr FR 757a se stal roku 1977 podkladem pro prvotní popis druhu \"R. odontopetala\", který autor roku 1980 přiřadil jako synonymum k \"R. friedrichiana\". Nověji byly jako \"R. friedrichiana\" označeny také sběry LF 349 a SE 205.\n\nVšechny sběry spojované s druhem \"R. friedrichiana\" pocházely z Bolívie, z omezené oblasti v blízkosti La Cueva (departament Chuquisaca, provincie Sud Cinti), typový sběr WR 646 z nadmořské výšky 3500 m. Ve své práci roku 1980 F. Ritter uvádí, že rostliny totožné s jeho sběrem FR 757a rostou také u Culpina (Bolívie, departament Chuquisaca, provincie Sud Cinti), společně s \"R. albopectinata\". Rovněž u sběru LF 349 bylo jako místo původu uvedeno La Cueva, u sběru SE 205 pak severně od Camargo (Bolívie, dep. Chuquisaca, prov. Nor Cinti).\n\n\"R. friedrichiana\" spolu s \"R. mudanensis\" představuje největší formy z příbuzenských okruhů \"R. pygmaea\" - \"R. orurensis\" - \"R. haagei\". Charakteristická je svými velkými, jasně červenooranžovými květy, nápadné jsou také relativně velké plody. Báze žeber jsou do určité míry zachovány a žebra zůstávají dosti zřetelná, čímž se druh odlišuje od užšího okruhu kolem \"R. pygmaea\".\n\nSemena nejsou v Rauschových popisech blíže specifikována, v popisech F. Rittera, které se vztahují k jeho sběru FR 757a, jsou uvedena semena velká, asi 1,5 mm dlouhá. Naproti tomu S. Mosti ve své práci uvádí semena poměrně malá, dlouhá do 1 mm, což by mohlo představovat pro Ritterovu rostlinu dosti podstatnou odchylku.\n\n\"R. friedrichiana\" je velmi pěkná a pěstitelsky vděčná rostlina, její nápadné, jasně načervenale oranžové květy mohou být ozdobou každé sbírky. Svými nároky se nijak neliší od většiny druhů ze širšího příbuzenstva \"R. pygmaea\", mezi kterými dorůstá největších rozměrů. V kultuře roste trsovitě, odnože lze využít pro vegetativní množení. Při dodržení běžných požadavků kultury rebucií roste dobře na vlastních kořenech a brzy vytváří malé trsy kulovitých, později válcovitých stonků. Dostatek světla a čerstvého vzduchu přispívá k bohaté tvorbě květů.\n\n\n"}
{"id": "273398", "url": "https://cs.wikipedia.org/wiki?curid=273398", "title": "Pavel Žáček", "text": "Pavel Žáček\n\nPavel Žáček (* 18. května 1969 Praha) je český novinář, historik, státní úředník a politik, v letech 1989–1991 šéfredaktor časopisu Studentské listy, 1998 první náměstek ředitele Úřadu dokumentace a vyšetřování zločinů komunismu, 2001–2003 člen Rady České televize, 2007–2010 zmocněnec vlády ČR, zakladatel a první ředitel Ústavu pro studium totalitních režimů a Archivu bezpečnostních složek, od října 2017 poslanec Poslanecké sněmovny PČR, člen ODS.\n\nV roce 1987 zahájil studium Fakulty žurnalistiky Univerzity Karlovy, které dokončil v roce 1992 na Fakultě sociálních věd. V letech 1990–1991 studoval také historii a politologii na Filozofické fakultě UK. V roce 2001 ukončil postgraduální studium Fakulty sociálních věd UK. S podporou Fulbrightovy nadace v letech 1995–1996 absolvoval John Marschall Fellowship na Center for Russian and East European Studies (CREES) Stanfordovy univerzity v USA.\n\nV průběhu roku 1989 byl místopředsedou Studentského tiskového a informačního střediska, šéfredaktorem fakultního časopisu Proto, jedním z organizátorů studentské demonstrace 17. listopadu 1989, zakončené brutálním zásahem komunistického bezpečnostního aparátu na Národní třídě, spoluautorem prvního prohlášení pražských vysokoškolských studentů, zakládajícím předsedou stávkového výboru fakulty žurnalistiky a zástupcem ve Studentském parlamentu.\n\nV prosinci 1989 založil a po dva roky působil jako šéfredaktor nezávislého čtrnáctideníku vysokoškolského hnutí Studentské listy, který vydávalo nakladatelství a vydavatelství Lidové noviny. Časopis podporoval transformaci politického, ekonomického i bezpečnostního systému v ČSFR, úzce spolupracoval s organizacemi politických vězňů a zástupci exilu. Spolupracoval dále s předními historiky, spisovateli i básníky.\nOd roku 1993 pracoval na Úřadu dokumentace a vyšetřování činnosti Státní bezpečnosti, který se v roce 1995 přeměnil v Úřad dokumentace a vyšetřování zločinů komunismu. Jako vedoucí odboru byl tvůrcem koncepce úseku dokumentace, založil sborník \"Securitas Imperii\", kterého pod jeho vedením vyšly čtyři díly o šesti svazcích.\n\nV roce 1998 se stal prvním náměstkem Úřadu dokumentace a vyšetřování zločinů komunismu, který po nástupu exponenta sociální demokracie Ireneje Kratochvíla v roce 1999 a čistkách ministra vnitra Václava Grulicha opustil a nastoupil do Ústavu pro soudobé dějiny AV ČR jako odborný a vědecký pracovník. V letech 2001 až 2003 byl poslaneckou sněmovnou zvolen za člena Rady České televize. Zároveň vyučoval na Fakultě sociálních věd UK a Národohospodářské fakultě Vysoké školy ekonomické.\n\nOd roku 2004 působil jako šéfredaktor čtvrtletníku \"Pamäť národa\" a předseda redakční rady slovenského Ústavu pamäti národa, v jehož čele stál Ján Langoš, a člen redakční rady \"Historie a vojenství\". V následujících dvou letech se stal poradcem skupiny senátorů Parlamentu ČR pro vznik Ústavu paměti národa, zřízeného na základě zákona č. 181/2007 Sb., o Ústavu pro studium totalitních režimů a o Archivu bezpečnostních složek.\n\nV listopadu 2006 byl jmenován ředitelem odboru Archiv bezpečnostních složek Ministerstva vnitra ČR, v červenci 2007 zmocněncem vlády pro zřízení a zabezpečení řádného chodu Ústavu pro studium totalitních režimů (ÚSTR), v srpnu 2007 prozatímním ředitelem Archivu bezpečnostních složek. Se svým týmem připravil převzetí a odtajnění archivních fondů a sbírek komunistických bezpečnostních složek v rozsahu více než 20 bkm, zejména pak svazkové agendy kontrarozvědných, rozvědných i vyšetřovacích útvarů Státní bezpečnosti, Veřejné bezpečnosti, vojsk ministerstva vnitra, Pohraniční stráže a Zpravodajské správy Generálního štábu. K 1. lednu 2008 se stal prvním ředitelem Ústavu pro studium totalitních režimů, který se dle zákona č. 181/2007 Sb. věnuje zkoumání a objasňování éry dvou totalitních režimů v Československu, komunismu a nacismu.\n\nPod jeho vedením začal Ústav pro studium totalitních režimů publikovat čtvrtletník \"Paměť a dějiny\", odborný časopis \"Securitas Imperii\", anglickojazyčný časopis \"Behind the Iron Courtain\", dále vydal 46 neperiodických publikací (13 monografií, 4 edice dokumentů, 7 sborníků, 1 slovník, 14 katalogů výstav, 1 výukové DVD, 1 učebnici a 6 informačních brožur), uspořádal 26 výstav, 4 mezinárodní konference, 6 mezinárodních seminářů, badatelských sympozií a workshopů, 1 studentskou konferenci. Ústav zpracoval novou koncepci převodu archivních dokumentů do elektronické podoby, digitalizoval v prvních dvou letech své existence cca 12,7 milionů stránek, vytvořil pro Archiv bezpečnostních složek unikátní lustrační systém a zveřejnil na webových stránkách téměř milion evidenčních záznamů. Zahájil také práce na pilotním projektu digitálního archivu.\n\nV roce 2009 se stal členem mezinárodní vědecké rady Estonského ústavu historické paměti a vědecké rady rumunského Národního výboru pro studium archivů Securitate (CNSAS). Jako zakládající signatář Pražské deklarace byl iniciátorem a spoluzakladatelem Platformy evropské paměti a svědomí.\n\nK 1. dubnu 2010 byl ve funkci nahrazen historikem Jiřím Pernesem, krátce poté odvolaným v důsledku plagiátorské aféry. Po zvolení Daniela Hermana ředitelem Ústavu pro studium totalitních režimů pracoval nejprve jako jeho poradce. Byl členem Ediční rady ÚSTR, místopředsedou redakční rady revue \"Paměť a dějiny\" a předsedou redakční rady odborného časopisu \"Securitas Imperii\". Od října 2011 do května 2013 se stal ředitelem Kanceláře Ústavu pro studium totalitních režimů. Od roku 2011 vyučuje historii bezpečnostních složek 20. století na vysoké škole CEVRO Institut.\n\nV letech 2013–2014 působil jako poradce náměstkyně (státního tajemníka) ministra obrany pro personalistiku v oblasti minulostní a paměťové agendy, zejména zákona č. 262/2011 Sb., o účastnících odboje a odporu proti komunismu, a zároveň jako poradce ministra kultury Daniela Hermana. Posléze byl převeden na odbor pro válečné veterány Ministerstva obrany ČR, kde se stal editorem tří sborníků o protikomunistickém odboji Vyjádření úcty a vděčnosti. Je členem Centra pro dokumentaci totalitních režimů, z.s.\n\nVe volbách do Senátu PČR v roce 2014 kandidoval jako nestraník za ODS v obvodu č. 21 – Praha 5. Se ziskem 16,74 % hlasů skončil v prvním kole na 2. místě a postoupil tak do druhého kola. V něm však prohrál poměrem hlasů 34,91 % : 65,08 % s nestraníkem za SZ a KDU-ČSL Václavem Láskou. Ve volbách do Poslanecké sněmovny PČR v roce 2017 kandidoval jako nestraník za ODS v Praze na 17. místě kandidátky. Získal 6 406 preferenčních hlasů, skončil na 4. místě a stal se tak poslancem.\n\nPo svém zvolení se stal členem poslaneckého klubu ODS, Výboru pro obranu a Výboru pro bezpečnost (místopředseda), Stálé komise pro kontrolu činnosti Národního bezpečnostního úřadu a Stálé komise pro kontrolu použití odposlechu a záznamu telekomunikačního provozu, použití sledování osob a věcí a rušení provozu elektronických komunikací a náhradníkem Stálé delegace Parlamentu do Parlamentního shromáždění NATO. V listopadu 2017 se stal členem ODS.\n\nPavel Žáček je autorem řady publicistických textů, více než 150 odborných a vědeckých studií a článků, publikovaných v revue Střední Evropa, odborném časopisu Securitas Imperii, čtvrtletníku Pamäť národa, časopisu Historie a vojenství, Sborníku Archivu bezpečnostních složek, revue Paměť a dějiny, Behind the Iron Courtain, The Journal of Intelligence History, The Journal of Slavic Military Studies, Journal for Intelligence, Propaganda and Security Studies, Pamięć i Sprawiedliwość, edic dokumentů, monografií, sborníků a slovníků, zaměřených na dějiny protinacistického odboje a činnost komunistických bezpečnostních složek, zejména pak Státní bezpečnosti a dalších mocenských složek komunistického režimu.\n\nMezi jeho nejdůležitější publikace patří \"Boje o minulost. Deset let vyrovnávání se s komunistickou minulostí\" (Brno, 2000), \"Přísně tajné! Státní bezpečnost za normalizace\" (Praha, 2001), \"Státní bezpečnost na Slovensku za normalizace\" (Bratislava, 2002), \"Kasárna na levém břehu. Smíchov a okolí v pražském povstání\" (Cheb, 2003), \"Francouzský krtek. V první linii studené války\" (spoluautor F. Vojtásek; Cheb, 2003) \"Menší sestra I. Vznik a vývoj První správy ministerstva vnitra 1953–1959\" (Brno, 2004), \"Průlom. Agentem CIA uvnitř komunistické nomenklatury\" (spoluautor F. Doskočil; Praha, 2004), \"Nástroj triedneho štátu. Organizácia ministerstiev vnútra a bezpečnostních zborov\" 1953-1990 (Bratislava, 2005), \"V čele StB. Pád režimu v záznamech důstojníka tajné policie\" (Bratislava, 2006), \"Odvrácená tvář pražského jara. Státní bezpečnost v Praze a srpen 1968\" (Cheb, 2010) a \"Vypovídat pravdu a nic nezamlčet. Protokoly parlamentní vyšetřovací komise pro objasnění událostí 17. listopadu 1989\". I. II. (Praha, 2013), \"Prahou pod pancířem vlasovců. České květnové povstání ve fotografii\", sv. IV (Praha, 2014), \"Memory of Nations in Democratic Transition. The Czech Experience\" (Praha, 2015), \"Vlasovci v boji za Prahu. Pomoc 1. ruské divize Ozbrojených sil KONR povstalé Praze, 5. – 9. května 1945. Edice dokumentů\" (Praha, 2017), \"Memory of Nations. Democratic Transition Guide\" (spolueditorka N. Maráková; Praha, 2017), \"Biografický slovník náčelníků operativních správ Státní bezpečnosti\" (spoluautoři; Praha, 2017).\n\n[1] http://www.respekt.cz/rozhovory-detail.php?sel_id=29\n\n[2] <nowiki>https://www.ustrcr.cz/data/pdf/pamet-dejiny/pad0903/049-053.pdf</nowiki>\n\n[3] http://ihned.cz/3-21284850-%FAstav+pam%ECti+n%E1roda-000000_d-92\n\n[4] Výroční zpráva o činnosti České televize v roce 2001 [online]. Česká televize, 2002, [cit. 2014-03-09]. Dostupné online. Výroční zpráva o činnosti České televize v roce 2003 [online]. Česká televize, 2004, [cit. 2014-03-09]. Dostupné online.\n\n[5] Ústav pro studium totalitních režimů bude řídit Pavel Žáček (iDNES.cz, 18. 12. 2007)\n\n[6] https://www.ustrcr.cz/data/pdf/pamet-dejiny/pad1001/108-126.pdf. Dostupné online.\n\n[7] Lidové noviny, 19.8.2014, str. 4 [online]. Dostupné online.\n\n[8] Exředitel Žáček chce do Senátu [online]. Novinky.cz, 2014-07-09, [cit. 2014-07-10]. Dostupné online.\n\n[9] Volby do Senátu Parlamentu ČR konané dne 10.10. – 11.10.2014, Výsledky hlasování, Obvod: 21 – Praha 5 [online]. Český statistický úřad, 2014, [cit. 2014-10-20]. Dostupné online.\n\n[10] Hejtmani, exministři i student s afrem. Podívejte se, kdo ve volbách spoléhá na kroužkování. Aktuálně.cz [online]. 2017-09-03 [cit. 2017-09-04]. Dostupné online.\n\n[11] Volby do Poslanecké sněmovny Parlamentu České republiky konané ve dnech 20.10. – 21.10.2017, Jmenné seznamy, Kraj: Hlavní město Praha, Strana: Občanská demokratická strana, Výběr: všichni platní kandidáti dle poř. čísla [online]. Český statistický úřad, 2017, [cit. 2017-10-22]. Dostupné online.\n\n[12] https://www.psp.cz/sqw/detail.sqw?id=5226&s=1. Dostupné online.\n\n[13] Pavel Žáček pro EZ: Kde byl 17. listopadu 1989 Andrej Babiš? Proč vůbec chodí dávat věnce na Národní třídu? https://eurozpravy.cz/domaci/politika/240505-pavel-zacek-pro-ez-kde-byl-17-listopadu-1989-andrej-babis-proc-vubec-chodi-davat-vence-na-narodni-tridu/. Dostupné online.\n\n[14] http://cdtr.cz/cs/pavel-zacek. Dostupné online.\n\n[15] http://www.cevroinstitut.cz/cs/pedagog/phdr-pavel-zacek-ph-d/. Dostupné online.\n\n\n"}
{"id": "273399", "url": "https://cs.wikipedia.org/wiki?curid=273399", "title": "Hanibal", "text": "Hanibal\n\nHanibal nebo Hannibal může být :\n\n\n\n\n"}
{"id": "273401", "url": "https://cs.wikipedia.org/wiki?curid=273401", "title": "Balygyčan", "text": "Balygyčan\n\nBalygyčan ( ) je řeka v Magadanské oblasti v Rusku. Je 400 km dlouhá. Povodí má rozlohu 17 600 km². Na horním toku se řeka nazývá Levý Balygyčan ( ).\n\nProtéká přes Kolymskou vysočinu. Ústí zprava do Kolymy.\n\nZdrojem vody jsou především dešťové srážky. Zamrzá na začátku října a rozmrzá na konci května. Je splavná.\n"}
{"id": "273403", "url": "https://cs.wikipedia.org/wiki?curid=273403", "title": "Rakety Titan", "text": "Rakety Titan\n\nTitan byly nosné rakety vesmírné agentury NASA a USAF, které se používaly od roku 1959 až do roku 2005. Projekt začal roku 1955 a měl sloužit jako doplněk nebo náhrada programu mezikontinentálních balistických střel SM-65 Atlas v případě jeho zpoždění nebo selhání. Na rozdíl od Atlasu, se jednalo o klasickou dvoustupňovou raketu. Prvním zástupcem rodiny raket byl Titan 1, značen též LGM-25 nebo SM-68, který spaloval v motorech obou stupňů kapalný kyslík a RP-1 a měl mít nosnost až 1800 kg na nízkou oběžnou dráhu. Jako kosmický nosič však nebyl použit a byl brzy nahrazen Titanem 2, který byl vyráběn jak pro potřeby kosmické dopravy, tak jako ICBM. S Titanem II přišla i zásadní koncepční změna, když místo kapalného kyslíku a RP-1, byl použit oxid dusičitý a Aerozin 50 (směs 50% MMH a 50% UDMH), díky čemuž se zvýšila reakceschopnost. Nově použité palivo nemuselo být tankováno těsně před startem a mohlo být skladováno v raketě dlouhodobě.\n\nVývoj Titanu v 60. letech probíhal současně se Saturnem I, Titan měl sice nižší nosnost, ale jeho relativní jednoduchost a schopnost rychlé reakce hrály ve prospěch Titanu. NASA i USAF používaly rakety Titan po dlouhou dobu a i přes solidní úspěšnost, 88,9 %, komerčně propadla. Titan 3 byl vybaven dvěma silnými pomocnými motory a byl tak schopen dopravit až 15 000 kg. Rakety Titan bývaly vybaveny rozličnými horními stupni: pokusně stupeň Able, Agena, Centaur, Transtage, a další. Titan byl počátkem 80. let pozastaven, jako další programy nosných raket, ve prospěch programu Space Shuttle a až po katastrofě raketoplánu Challenger, byl program znovu obnoven. USAF postupem času zvyšovalo nároky, až se původně levný systém stal příliš drahým a v jeho neprospěch hrála i toxicita použitých pohonných látek. Poslední start se konal v roce 2005 a poté byl založen společný podnik firem Boeing a Lockheed Martin United Launch Alliance, který již s Titanem nepočítal a soustředil se na Atlas V, Deltu II a Deltu IV.\n\nV polovině 50. let 20. století měly spojené státy již jasnou koncepci své první mezikontinentální balistické střely SM-65 Atlas a začínalo se s jeho testy. V roce 1954 byly uděleny kontrakty na vývoj alternativních prvků jako motory, naváděcí systém a návratový systém hlavic a roku 1955 bylo rozhodnuto o vývoji kompletní záložní rakety pro případ zpoždění nebo selhání programu Atlas. Vývojem trupu a kompletací rakety byla pověřena společnost Martin a projekt byl označen SM-68 Titan.\n\nSpolečnost Martin se vydala zcela odlišnou cestou než Convair a General Dynamics a jejich Atlas. Atlas byl unikátní svou jeden a půl stupňovou koncepcí a jeho nosná konstrukce byla závislá na tlaku v nádržích, Titan oproti němu sázel na klasickou dvoustupňovou koncepci s vnitřní podpůrnou konstrukcí. Titan byl však brán doslova jako rezervní a práce postupovaly velmi pomalu a financování bylo také velmi skromné.\n\nZlom nastal v říjnu 1957, kdy byl vypuštěn Sputnik 1 a velení USAF rozhodlo o nasazení obou typů, Atlasů i Titanů do roku 1962. Letové zkoušky začaly ke konci roku 1958 a první úspěšný start zkušební jednostupňové verze XSM-68 se uskutečnil v únoru 1959. Testování pokračovalo dvoustupňovou verzí, která však zpočátku vykazovala nespolehlivost a docházelo k nehodám, až test v lednu 1960 byl úspěšný. Další testy spočívaly v ověření schopnosti odpalování z podzemních sil a první eskadra SM-68 nabyla operační způsobilosti v dubnu 1962.\n\nPráce na nástupci řady Titan 1 začaly již v roce 1957, tedy ještě před prvními letovými zkouškami. Společnosti Martin a Aerojet si uvědomovaly, že nutnost tankovat pohonné látky až těsně před startem není ideální a reakční doba 15 minut je také příliš dlouhá. Společnost Aerojet již měla zkušenosti s konstrukcí motorů na dlouhodobě skladovatelné pohonné látky (hydrazin apod.) a začala tak pracovat na úpravě motorů LR-87 a LR-91 pro použití těchto pohonných látek. Změna paliva vyžadovala i úpravy palivových nádrží, nově přepracované nádrže byly prodlouženy, jejich průměr zůstal zachován (3,05 m) a byly opatřeny ochrannou vrstvou proti korozivním účinkům nových pohonných látek. V roce 1960 se USAF rozhodlo pro výrobu Titanu II a o rok později byl vybrán jako nosič suborbitálního letounu Boeing X-20 Dyna-Soar a v červnu 1961 rozhodla NASA o použití Titanu II jako nosiče v programu Gemini, kde přes počáteční potíže (pogo oscilace) dosáhl 100% úspěšnosti.\n\nJako mezikontinentální balistická střela zůstal Titan 2 ve službě, i přes nahrazení všech raket na kapalné pohonné látky, až do roku 1987, kdy jej nahradila raketa LGM-118 Peacekeeper. Vyřazené rakety pak byly přestavěny na kosmické nosné rakety. Další úpravy spočívaly v přizpůsobení rakety pro použití standardních horních stupňů jako Agena, Centaur, Transtage a Inertial Upper Stage. Pozdější verze měly prodloužený první a druhý stupeň, silnější motory, úpravy naváděcího systému a postranní nosníky pro připojení pomocných motorů. Poslední použitou verzí byl Titan 404B, který naposled startoval 19. října 2005.\n\nSM-68 Titan 1 byl záložní projekt pro případ zpoždění programu Atlas. Jednalo se o dvoustupňovou raketu spalující RP-1 a kapalný kyslík. Díky krizi vyvolané startem sputniku 1, byl program urychlen a rakety byly uvedeny do služby společně s SM-65 Atlas. První Titany však trpěly stejnými neduhy jako Atlasy; palivo nemohlo být skladováno v nádržích dlouhodobě a muselo být tankováno těsně před startem a před vypuštěním ze sila musela být raketa vyzvednuta na povrch. Titan 1 měl podobný osud jako SM-65 Atlas, do roku 1966 byly všechny jednotky nahrazeny modernějšími střelami Minuteman a Titan 2. Vyřazené rakety Titan 1 nebyly nikdy použity jako kosmické nosné rakety, na rozdíl od vyřazených Atlasů, které sloužily až do poloviny devadesátých let.\n\nZ konstrukčního hlediska byl Titan 1 konvenčnější než jeho současník Atlas, který využíval v té době unikátní koncepci lehkých balonových nádrží a odhazovacích motorů. Titan 1 měl dva oddělitelné stupně a nádrže klasické konstrukce s vnitřní podpůrnou kostrou. První stupeň byl vybaven dvěma motory Aerojet LR-87-3 a druhý stupeň disponoval jedním motorem LR-91-3, což byla zmenšená verze LR-87-3. Teoretická nosnost na nízkou oběžnou dráhu Země byla přibližně 1800 kg, Titan 1 byl tedy přibližně o 30% silnější než Atlas. Naváděcí soustava byla částečně inerciální ale řízení letu bylo ovládáno rádiem. Jaderné hlavice W-38 a návratový systém byly stejné jako na Atlasech. Celkem bylo vyrobeno přibližně 160 raket z nichž bylo přes 60 odpáleno při testech a několik bylo přestavěno na cvičné verze USM-68A.\n\nTitan 2 byla vylepšená verze Titanu 1, na rozdíl od něj však používala jiné pohonné látky a sice Aerozin 50 a oxid dusičitý. Vývoj začal roku 1957, tedy ještě před nasazením Titanů I. Díky použití nových, dlouhodobě skladovatelných pohonných látek, získal Titan 2 schopnost startovat přímo z podzemního sila a mohl být odpálen prakticky okamžitě. Byl vyráběn ve verzích pro kosmické lety i jako mezikontinentální balistická raketa. Jako ICBM setrval ve službě téměř do konce studené války, než jej v polovině 80. let nahradila střela Peacekeeper. Kosmická verze byla značena Titan 2 GLV (Gemini Launch Vehicle) a oproti verzi ICBM měla navíc bezpečnostní systém pro detekci poruch, zdvojené řídící okruhy, vylepšený elektrický a hydraulický systém, inerciální naváděcí systém místo radiového a další. Motory obou verzí byly modifikované verze předchozích motorů Titanu 1 a nesly označení LR-87-7 a LR-91-7. Po vyřazení ICBM Titan 2 ze služby, prošly rakety lehkou úpravou a byly používány jako nosné rakety. Ačkoli bylo k dispozici 55 raket, přestavěno bylo pouze 14 z nich. Na vině byly toxické a silně korozivní pohonné látky, jejíchž používání se dostávalo do konfliktu se zpřísňujícími se ekologickými normami a tím rostly náklady na přestavbu. Nejvýznamnější kosmickou verzí byl Titan 2 GLV pro Program Gemini, pro starty ostatních satelitů a meziplanetárních sond byly vyvinuty prodloužené verze s lepšími motory ale žádná výrazná změna jako změna paliva se již nekonala. Poslední kosmická varianta Titanu II vzlétla v roce 2003.\n\nRaketa Titan 3A (alternativní značení IIIA) byla prototyp nosné rakety, testy probíhaly v letech 1964 a 1965. První a druhý stupeň byly vylepšené verze Titanu II značené Titan 3A-1 (první stupeň, motory 2xLR-87-11) a Titan 3A-2 (druhý stupeň, motor LR-91-11) a na druhý stupeň byl ještě připojen stupeň Transtage se dvěma motory AJ-10-138. Celkem se konaly čtyři starty, první dva testy v roce 1964 byly mely za úkol prověřit letuschopnost třetího stupně, přičemž první skončil nezdarem. Další dva testy v roce 1965 již byly částečně úspěšné a dopravili testovací satelity LES 1 a LES 2 na oběžnou dráhu (ačkoli byly vyneseny na nesprávné dráhy, poskytly cenná data). Stupeň Transtage a prodloužený první a druhý stupeň byly později použity na verzi Titan 3C.\n\nTitan 3B je souhrnný název pro několik variant a konceptů používající vylepšené verze prvního a druhého stupně Titanu II. Použitý první stupeň Titan 3B-1 přibližně o 1,5 metru delší než Titan 3A-1, motory jsou shodné LR-87-11. Stejně jako první byl i druhý stupeň jen mírně pozměněn a prodloužen o přibližně 70 centimetrů, motor zůstal také stejný jako na předchozí verzi. Jako třetí stupeň byl použit stupeň Agena D, nebo se třetí stupeň nepoužil vůbec. Studie Titan 3BAS2 z roku 1965 počítala s připojením stupně Centaur, Burner a pomocných raket Castor, ale nikdy se nedostala z rýsovacích prken. Podvarianty Titanu 3B jsou Titan 23B, Titan 24B, Titan 33B a Titan 34B, jednotlivé varianty se liší rozměry aerodynamického krytu nákladu a také podle původu prvního a druhého stupně, který byl buď nově postavený Titan 3B nebo starší Titan 2 přestavěný na verzi 3B. Dohromady vykonaly všechny verze Titanu 3B 56 letů a to v letech 1966–1984. Většina misí měla za úkol vypouštění vojenských družic. Nosnost na nízkou oběžnou dráhu Země se pohybovala kolem 3000 kilogramů (záleží na variantě), délka rakety dosahovala 45 metrů a její maximální průměr byl shodný s předešlými verzemi, 3,05 metru.\n\nRaketa (označovaná i Titan IIIC) vznikla přidáním dvou pomocných pěti-segmentových startovacích motorů UTC-1205-1 na TPL (tuhé pohonné látky) o tahu 2× 5100 kN k prvnímu stupni Titan 3A-1. Titan 3C byl původně zamýšlen pro dopravu kosmického letounu Boeing X-20 Dyna-Soar a pro program MOL. Nosnost na nízkou oběžnou dráhu, až 13 100 kg (záleží na třetím stupni), z ní dělala nejsilnější nosnou raketu ve službách USAF a překonal ji až Titan 4. Po zrušení projektu Dyna-Soar a MOL byla raketa využívána pro vynášení rozličných vědeckých a vojenských satelitů. Jednalo se o flexibilní systém a mohl být kombinován se stupněm Transtage, nebo bez třetího stupně. Byla využívána v letech 1965 až 1982 a vykonala celkem 36 startů. Délka v nejdelší možné konfiguraci dosahovala 42 metrů a startovní hmotnost byla až 626 100 kilogramů.\n\nJednalo se o upravenou verzi Titanu 3C bez třetího stupně. Raketa byla optimalizovaná pro vynášení nákladů na nízkou oběžnou dráhu Země a byla na ni schopna dopravit až 12 300 kg. Sloužila v letech 1971 až 1982 a všechny starty proběhly na letecké základně Vandenberg. Provozovatelem bylo americké letectvo, které ji využívalo pro vynášení špionážních a pozorovacích satelitů řady KH-9 a KH-11. Celkem se uskutečnilo 22 startů při 100% úspěšnosti. Startovní hmotnost činila 613 000 kg, dlouhá byla 36 metrů a průměr prvního stupně byl 3,05 m, tedy stejný jako u předchozích verzí. Alternativní značení je Titan IIID.\n\nU varianty rakety Titan 3B byl nahrazen stupeň Transtage kyslíkovodíkovým stupněm Centaur. Má nosnost až 17100 kg na nízkou dráhu, nebo 3600 kg na dráhu únikovou. Při vypouštění sond ke vzdáleným planetám se přidává další urychlovací stupeň na TPL. Startovní hmotnost cca 615 tun, celková délka 39.8 m. Celkem uskutečněno v letech 1974–1977 7 pokusů o vypuštění, z toho 1 neúspěšný (spolehlivost 85.71%). Tato raketa vynesla např. obě sondy v programu Helios.\n\nVarianta rakety vznikla jako modifikace Titanu 3D na přechodné období před uvedením raketoplánů do pravidelného provozu. Byla vybavena prodlouženými nádržemi prvního i druhého stupně a silnějšími pomocnými motory UA1206 na TPL o tahu 2 x 6226 kN. Jako třetí stupeň mohly být použity celkem tři typy: TOS (Transfer Orbit Stage), IUS (Inertial Upper Stage) a Transtage. Nosnost na nízkou dráhu až 14500 kg. Startovní hmotnost cca 705 tun, celková délka 41,5 m. Celkem uskutečněno 21 pokusů o vypuštění v letech 1982–1992, z toho 4 neúspěšné.\n\nNěkolik raket typu Titan 34D bylo přestavěno pro komerční využití. Jako důvod je uváděna prohra v soutěži na střední nosný systém, kterou vyhrála společnost Douglas se svojí sérií raket Delta 7000 (Delta II). Komerční Titan se liší hlavně prodlouženým druhým stupněm a rozšířeným aerodynamickým krytem, který byl zvětšen na průměr 4 metry, aby dokázal pojmout duální náklady jaké vynášel raketoplán nebo raketa Ariane 4. První start byl kvůli úpravám odpalovací rampy 40 na Cape Canaveral odložen až na rok 1990. Celkem se uskutečnily čtyři starty, první byl britský komunikační satelit Skynet A4, druhý a třetí náklad tvořily satelity konsorcia Intelsat a poslední byla sonda Mars Observer.\n\nRaketa Titan 4 byla navržena po havárii raketoplánu Challenger (při misi STS-51L), jako náhrada za tehdy přerušený program Space Shuttle. Projektovaná nosnost byla srovnatelná s nosností raketoplánu Space Shuttle, v nejsilnější verzi až 21 680 kg na nízkou oběžnou dráhu Země. Základem jsou první a druhý stupeň staršího Titanu 34D, doplněné o dva sedmi-segmentové startovací motory na tuhé pohonné látky UA1207, které byly původně určeny pro program MOL, ale po jeho zrušení ležely 25 let nepoužity ve skladišti. Jako třetí stupeň bylo možno zvolit IUS (Inertial Upper Stage) nebo Centaur G, který byl původně navržen pro z nákladového prostoru raketoplánu. Kompletní revize se dočkala i elektronika a naváděcí systém. Všechny tyto úpravy, bezpečnostní opatření kvůli toxickému palivu a nákladná předstartovní příprava, způsobily mohutný nárůst ceny, udává se až 432 milionu dolarů za jediný start (ceny roku 1999).\n\nRaketa byla používána téměř výhradně Americkým letectvem (USAF) a ostatními složkami americké armády jako US NAVY a NRO (Národní úřad pro průzkum). Vynášela série průzkumných satelitů, radarových satelitů, satelity systému včasného varování, námořní sledovací satelity a další vojenské satelity. Jedinou výjimkou byla sonda NASA k Saturnu a jeho měsícům - Cassini-Huygens, vypuštěná roku 1997. V roce 1997 začíná být starší verze Titan 4A nahrazována novější verzí Titan 4B, která ji plně nahradila roku 1998. Verze 4B měla nové a bezpečnější pomocné motory, které měly menší počet spojů a byly tedy jednodušší a méně náchylné k poruchám. Hlavní vliv na zvýšení bezpečnosti pomocných motorů měla havárie Challengeru a exploze Titanu 34D, jež byly obě způsobeny vadou pomocných motorů na tuhé palivo.\n\nTitan 4 byl přizpůsoben ke startům na Cape Canaveral i Vandenberg AFB. V aktivní službě byl 16 let a vykonal celkem 39 startů z čehož byly čtyři neúspěšné. Poslední start se konal 19. října 2005 na letecké základně Vandenberg. Titan 4 byl posledním zástupcem vývojové řady raket Titan. Dnes (březen 2009) jeho funkci plní rakety Atlas V a Delta IV se srovnatelnou nosností, nižšími náklady a bezpečnějším palivem.\n\nPrvotní kontrakt na vývoj záložní rakety pro případ selhání Atlasu byl udělen společnosti Glenn L. Martin Company. Krátce po uvedení první série Titanů do služby se společnost Martin spojila se společností American Marietta Corporation a nově vzniklá společnost, Martin Marietta, vyvíjela a vyráběla Titany až do roku 1995, kdy se spojila s Lockheed Corporation. Lockheed Martin poté zajišťovala provoz Titanů až do jejich vyřazení roku 2005. Vývoj motorů LR-87 a LR-91 pro první a druhý stupeň zajišťovala firma Aerojet. Pomocné motory UA1200 vyvíjela společnost United Technologies a pozdější vylepšená verze SRMU, používaná na Titanu 4B, dodávala společnost Alliant TechSystems. Avioniku dodávala společnost Honeywell a aerodynamický kryt nákladu z kompozitních materiálů, který se používal u pozdních modelů, vyráběla společnost McDonnell Douglas. Naváděcí systém Titanů 2 byl vyráběn společností AC Spark Plug a navigační počítač vyráběla společnost IBM. Třetí stupeň Centaur byl vyráběn společností General Dynamics, stupeň Agena vyráběl Lockheed, Transtage byl vyráběn, stejně jako samotná raketa, společnostmi Martin-Marietta a později Lockheed Martin, stupeň IUS (Inertial Upper Stage) vyráběl Boeing Aerospace Co.\n\nNa Cape Canaveral byly na konci 50. let 20. století vybudovány celkem čtyři odpalovací komplexy. Jednalo se o komplexy 15, 16, 19 a 20. Na všech čtyřech komplexech probíhaly od roku 1959 zkoušky mezikontinentálních raket Titan 1. Komplexy 15 a 16 byly po dokončení testů vyřazeny. Komplex 19 byl předán NASA a upraven pro lety programu Gemini, konaly se zde dva lety bez posádky a deset letů s posádkou. V roce 1967 byl vyřazen a roku 1984 byl prohlášen národní historickou památkou. Komplex 20 byl přestavěn a používán pro starty Titanu 3A, vyřazen byl v roce 1967.\n\nDalší odpalovací komplexy byly postaveny na počátku 60. let 20 století. Jednalo se o komplexy 40 a 41, které již byly určeny primárně pro kosmické aplikace. Startovalo odsud mnoho sond NASA, stejně jako vojenských špionážních satelitů. Komplex 41 byl vyřazen roku 1977 a v letech 1986–88 prošel přestavbou, aby vyhovoval potřebám Titanu 4. Roku 1999 byl stržen a na jeho místě byl postaven nový komplex pro Atlas V. Komplex 40 byl uveden do provozu roku 1965 a sloužil téměř 30 let, než byl v letech 1992–93 kompletně přestavěn pro Titan 4.\n\nStarty a testy raket Titan probíhaly na letecké základně Vandenberg mezi lety 1961–2005, tedy celou dobu služby raket Titan. V průběhu 60. let 20. století zde bylo postaveno několik odpalovacích komplexů a testovacích zařízení. Pro testy Titanů 1 byly postaveny rampy 395-A1, 395-A2 a 395-A3 a další dva komplexy s názvy SLTF a OSTF. Rampy 395 – A1/A2 byly využívány do roku 1965 pro testy Titanů 1. Komplex OSTF (Operational Suitability Test Facility) měl sloužit k ověření schopnosti rakety startovat z podzemního sila. V prosinci 1960 zde však došlo k nehodě výtahu, při níž se plně natankovaná raketa se zřítila zpět do sila. Komplex SLTF (Silo Launch Test Facility) měl sloužit k testům Titanu 2. Odehrál se zde pouze jediný start Titanu 1 a komplex poté sloužil jako výcvikový areál pro personál raketových základen. Po uvedení Titanů 2 byly postaveny komplexy 395-B, 395-C a 395-D. Na nich probíhaly testy a cvičné starty, nejdéle byl v provozu komplex 395-C, který byl vyřazen až v roce 1976.\n\nPro kosmické lety Titanů byly přestavěny dvě rampy komplexu SLC-4, které původně sloužily pro starty raket Atlas-Agena. První Titan startoval na rampě SLC-4W v roce 1966, jednalo se o verzi Titan 3B. Celkem zde startovalo přibližně 70 Titanů, z čehož 12 byly přestavěné verze mezikontinentální střely Titan 2. V roce 1994 zde startovala jediná mise k Měsíci ze základny Vandenberg – sonda Clementine . Poslední start se konal roku 2003. Jako druhá byla uvedena do provozu rampa SLC-4E, na niž se uskutečnil první start Titanu v červnu 1971. Startovaly zde Titany 3D, Titany 34D a Titany 4. Poslední start se uskutečnil v říjnu 2005.\n\nVojenská kariéra Titanu 1 byla velmi krátká, stejně jako v případě Atlasu byly rakety staženy krátce po jejich nasazení. Maximální počet současně rozmístěných Titanů 1 byl roku 1963, kdy jich bylo rozmístěno 63. Základny Titanů 1 se staly základny:\n\nTitany 2 setrvaly ve službě do poloviny 80. let, kdy americký prezident Ronald Reagan oznámil vyřazení všech Titanů 2. Základnami Titanů 2 byly:\n\n\n"}
{"id": "273404", "url": "https://cs.wikipedia.org/wiki?curid=273404", "title": "Bitva o průsmyk Šipka", "text": "Bitva o průsmyk Šipka\n\nBitva o průsmyk Šipka bylo vojenské střetnutí mezi Ruskem a Osmanskou říší o kontrolu nad strategickým průsmykem Šipka během rusko-turecké války v letech 1877 až 1878.\n\nBitva o průsmyk Šipka proběhla v podobě čtyř bitev, vedených v období od července 1877 do ledna 1878.\n\nPrvní bitva o průsmyk Šipka proběhla mezi 17. a 19. červenec 1877. Ruská armáda obsadila průsmyk, ze kterého se osmanská armáda po bojích stáhla.\n\nDruhá bitva o průsmyk Šipka proběhla mezi 21. a 26. srpnem 1877. Osmanská armáda zaútočila na průsmyk, ale byla odražena. Nejprudší boje probíhaly na hoře sv. Mikuláše, později nazvané vrch Stoletov, při obraně pozice na tzv. \"Orlím hnízdě\". Obránce průsmyku tvořili z velké části bulharští dobrovolníci, tzv. \"opolčenci\".\n\nTřetí bitva o průsmyk Šipka proběhla mezi 13. a 17. zářím 1877. Osmanská armáda opět zaútočila na průsmyk a opět byla po počátečních úspěších odražena.\n\nČtvrtá bitva o průsmyk Šipka proběhla mezi 5. a 9. lednem 1878. Ruská armáda zlomila osmanskou obranu u průsmyku, obránce obklíčila a donutila se vzdát. \n\n"}
{"id": "273409", "url": "https://cs.wikipedia.org/wiki?curid=273409", "title": "Babička (kniha)", "text": "Babička (kniha)\n\nBabička s podtitulem \"Obrazy venkovského života\" je nejznámější dílo Boženy Němcové, poprvé vydané roku 1855. Uniká jednoduchým žánrovým, směrovým a tematickým interpretacím. Žánrově bývá označována za idylu, novelu, povídkový obraz, soubor črt nebo za román. Někteří literární historikové ji přiřazují k romantismu, jiní k biedermeieru nebo realismu. Kniha má podobu idealizovaného vzpomínání na dětství v Ratibořickém údolí, popisuje lidové zvyky, vesnický způsob života a obyčejné i výjimečné události, přičemž jednotlivé epizody spojuje postava babičky, laskavé, moudré a zbožné ženy, které si váží všichni v okolí. V textu se nachází velké množství nářečních výrazů, úsloví a zastaralých slov, zároveň však obsahuje mnoho rysů mluveného jazyka, což ho oživuje a dělá poměrně srozumitelným i pro moderního čtenáře.\n\nDílem, z nějž autorka při psaní \"Babičky\" ideově nejsilněji čerpala, byla Erbenova \"Kytice\" (1837–1853). Také se inspirovala dílem olomouckého univerzitního profesora a lékaře Františka Jana Mošnera \"Pěstounka\" (1851) a uvažuje se též o ovlivnění Adalbertem Stifterem. Sama Němcová viděla hlavní zdroj ve svých vzpomínkách na mládí v Ratibořicích. Využila ovšem také své pozdější bohaté etnografické zkušenosti a do Babičky umístila popisy zvyků z různých míst včetně Slovenska.\n\nBožena Němcová \"Babičku\" psala po smrti syna Hynka, kdy se musela potýkat s nemocemi, chudobou a policejním sledováním. Začala ji psát v pražské Ječné ulici v domě č. p. 516 koncem roku 1853 a dokončila ji v létě roku 1854 ve Vyšehradské ulici, č. p. 1378. \"Babička\" pak byla publikována v létě roku 1855 ve čtyřech sešitech. Postupem času se stala jednou z nejúspěšnějších českých knih, dosáhla více než tři stovky českých vydání a byla přeložena do více než dvaceti cizích jazyků.\n\nBabička přijíždí k rodině své dcery na Starém bělidle a pomáhá vychovávat svá vnoučata. Stává se rádkyní sousedům a nakonec i paní kněžně, kterou společně s dětmi navštíví na zámku. Kniha popisuje také příběh tragické lásky dívky Viktorky, který patří k nejdramatičtějším momentům knihy. Podstatné místo má rovněž líčení života na vesnici i jeho tradic a zvyků v průběhu roku – od náboženských svátků, včetně Vánoc, Velikonoc a pouti do Svatoňovic, až po sezónní práce (sběr plodů a bylin, sklizeň, draní peří, předení a podobně).\n\nBabička (vlastním jménem Magdalena) na žádost své dcery přijíždí na Staré bělidlo. Určuje řád domácnosti, pomáhá a radí a těší se přirozené autoritě u všech osob žijících v okolí, od dětí až po paní kněžnu. S dětmi se prochází po Ratibořicích a vykonává návštěvy na různých místech (na zámku, v mlýně, v myslivně a podobně). Reprezentuje staročeský život. Vychází ze zidealizované postavy Marie Magdaleny Novotné-Čudové, která podle některých dohadů pobývala v Ratibořicích v letech 1825 až 1830, podle jiných na toto místo mezi lety 1820 a 1830 pouze příležitostně zajížděla.\n\nBarunka je nejstarší a nejoblíbenější babiččina vnučka. Představuje částečně autobiografický obraz mladé Boženy Němcové. Barunka však může zpodobňovat také mládí samo o sobě a vzmáhající se národ. V průběhu děje vyrůstá a pohybuje se na hranici mezi dětstvím, do kterého dosud spadají její mladší sourozenci, a vážným světem dospělých.\n\nPaní kněžna je dobrá a hodná šlechtična, stará se o svou schovanku Hortensii. Babičky si váží a chová se k ní jako k sobě rovné. V údolí má pozici absolutního vládce, Boha, zatímco babička funguje v příběhu jako Panna Marie, laskavá orodovnice, která se může u vrchnosti přimluvit. Předobrazem pro paní kněžnu byla vévodkyně Kateřina Vilemína Zaháňská. Ta však byla ve skutečnosti spíše ženou pohybující se ve vysoké společnosti a blízkou přítelkyní mnoha dobových osobností (kancléře Metternicha, knížete Esterházyho), nikoliv romantizovanou a idealizovanou kněžnou starající se v první řadě o své poddané.\n\nDílo obsahuje také smutný příběh bláznivé Viktorky, která se zamilovala do vojáka („černého myslivce“) a z tragické lásky se pomátla. Na rozdíl od ostatních postav téměř nemluví, žije v lese a je vystavena živlům, se kterými je úzce spojena. Je možné ji chápat jako ztělesnění pudové a smyslné (ženské) přírody, která je přemáhána tím, že se o ní ritualizovaně vypráví. Viktorka funguje jako hrdinka příběhu vyprávěného myslivcem (vložené povídky či novely) a morální a didaktický prvek, ovšem současně jako prvek estetický, obohacující text o romantickou poetiku. Hana Šmahelová uvedla, že prostřednictvím Viktorčina příběhu nejsilněji proniká pohádkovost. V první části jejího dramatického osudu se opakuje dějové schéma pohádky, jak jej popsal Vladimir Jakovlevič Propp. Po několika náznacích přichází náhlé neštěstí a začíná snaha o záchranu nevinné, trpící dívky. Rodiče hledají pomoc proti škůdci, černému myslivci, a slibují odměnu. Zásadní roli hraje postava pomocníka, kovářky, která daruje Viktorce magický předmět, škapulíř. Ženich je však jako zachránce nepoužitelný a také zlo černého myslivce ohrožující Viktorku není zcela jednoznačné. Šmahelová si povšimla také propojení postavy Viktorky s obrazem autorky v závěrečné scéně její postavy, když leží mrtvá v rakvi a na rtech jí zůstává trpký úsměšek.\n\nSymbolický hrob bláznivé Viktorky se nachází v Červeném Kostelci, kde Božena Němcová žila od září 1837 do dubna 1838. Předobrazem postavy byla reálně žijící Viktorie Židová, která ve skutečnosti nakonec zemřela sešlostí věkem v roce 1868 ve svém rodišti, nedaleké Červené Hoře (patřící do kostelecké farnosti) a byla pohřbena na tehdejším kosteleckém hřbitově do společného hrobu chudých. Za zpodobnění Viktorky se někdy považuje motiv na rubu české 500korunové bankovky; oficiálně jde ale o obecnější „symbol ženských postav z díla Boženy Němcové“.\n\nText začíná německým mottem, které lze přeložit takto: „Z toho vidíš, že chudí nejsou tak docela ubozí, jak si myslíme; jsou opravdu blaženější, než si představujeme a než my sami jsme.“ Úryvek pochází z románu \"Rytíři ducha\" (\"Die Ritter vom Geiste\", 1850–1851) a jeho autorem je mladoněmecký spisovatel Karl Gutzkow. Z motta je proti originálu vypuštěno oslovení „teuer Communist“ (drahý komunisto). V Gutzkowově románu je daná pasáž součástí polemiky mířené na prosazovatele komunismu a utopického socialismu a postavené kolem myšlenky, že nebezpečí třídního boje je možné se vyhnout zrovnoprávněním neprivilegovaných společenských vrstev. Text Němcovou oslovil mimo jiné proto, že souzněl s jejími vlastními představami o bezproblémovém soužití různých vrstev, kdy chudí bohatým nezávidí a bohatí chudými nepohrdají, jak to popsala i v \"Babičce\".\n\nNásleduje věnování hraběnce Eleonoře z Kounic, rozené hraběnce Voračické z Paběnic (1809–1898), významné dobové filantropce a vlastenecké podporovatelce české literatury. Tato šlechtična jako první překládala \"Babičku\" do němčiny, avšak výsledek její práce se pravděpodobně nedochoval.\n\nV prologu se krátce hovoří o obtížnosti zachycení vzpomínek na dávno zemřelou babičku do podoby psaného textu. Autorka se představuje jako účastnice kulturního přechodu od starobylé orální kultury k moderní kultuře psaného slova.\n\nBabička na začátku žije v chaloupce v pohorské vesnici Olešnici. Od nejstarší dcery Terezky přichází babičce dopis; dcera v něm oznamuje, že se vdala a že její manžel přijal službu u kněžny, která má panství v Čechách, blízko babiččina bydliště. Rovněž babičku prosí, aby k nim přišla bydlet. Kterou Olešnici měla Němcová na mysli, není zcela jasné. Starší bádání soudilo, že Marie Magdalena Čudová-Novotná se ve skutečnosti přistěhovala v roce 1825 z Rovného v Orlických horách, kde žila se synem Kašparem. Pravděpodobněji lze ale její příjezd do Ratibořic datovat do roku 1823, kdy skončil její pobyt ve Slezsku (pravděpodobně na různých místech, možná také v Zaháni).\n\nBabička dceřino pozvání přijme a přijíždí na Staré bělidlo, kde žijí Proškovi, rodina její dcery. Všichni, včetně dětí (Barunka, Jan, Vilímek a Adélka) a dvou velkých psů (Sultán a Tyrl) ji netrpělivě očekávají. Když přijede, jsou překvapeni jejím oblečením, bílými vlasy, scvrklýma rukama a pouhými čtyřmi zuby. Ihned se však s babičkou spřátelí. Babička si okamžitě vezme na starost hospodářství. Začíná pečením chleba, učí, aby lidé měli úctu k božímu daru a žehnali chléb pokaždé, když někdo vezme do ruky těsto nebo vejde do kuchyně. Barunce vysvětlí, že dobrá hospodyně má být šetrná a pro pírko i přes plot skočit. Babička je také překvapena nejrůznějšími novotami, čalouněným a lesklým nábytkem nebo klavírem. Proto se raději zdržuje ve své sedničce. Dětem ukazuje své poklady, dárky z poutí, rodinné spisy a drobnosti, včetně tolaru od císaře Josefa II.\n\nLíčí babiččin všední den; v létě vstává ve čtyři hodiny, v zimě v pět hodin; řekne požehnání, políbí křížek a asi hodinu přede. Následuje popis jejího něžného vztahu ke zvířatům: zvířata (psi, prasata, hovězí dobytek, drůbež atd.) ji mají ráda a ona je chrání proti týrání. Když ale zjistí, že psi roztrhali kačátka, a pan Prošek je seřeže, uznává, že museli být potrestáni. Jakmile babička obstará zvířata, jde probudit děti a poté buď dál přede, nebo jde s dětmi na procházku a sbírá léčivé byliny, díky nimž nepotřebuje lékaře. V lese potkávají bledou, rozcuchanou, bláznivou Viktorku, která žije v jeskyni a večer zpívá u splavu. Večer pozorují hvězdy a babička vypráví, že každý má tu svou, boží vyvolení jasnou a krásnou, lidé jako Viktorka zakalenou.\n\nPopisuje domov Proškových, Staré bělidlo. Je to malé stavení uprostřed květinových a zeleninových zahrad, blízko je také ovocný sad, hospodářská stavení a protékající řeka Úpa. Babička chodívá s dětmi k vodě, aby se mohly koupat ve strouze, a vypráví o řece, jak teče do Labe a pak až k moři.\n\nVypráví se také o rýzmburském myslivci, který se často stavuje se psem Hektorem na skleničku vína a chléb se solí. Objevuje se také panský hlídač Mojžíš, kterého se děti bojí. Samotné panstvo, projíždějící kolem na koni, však děti obdivují a také babička říká, že šlechta je lidem k radosti. Večer přichází babičku a děti navštívit Kristla, čiperná a usměvavá dcera hospodského pojatá podle skutečné dcery hostinského Františka Celby. Její vzpomínky na slavnou babičku zachytil také Alois Jirásek ve stati „Paní kněžna“. Zastavuje se i mlynář a jeho paní a rovněž paní správcová ze zámku, kterou babička nemá pro její pýchu ráda a pokaždé odchází i s dětmi, aby se s ní nemuseli setkat. Jinak však babička ráda vítá prosté a nuzné lidi: olejkáře, dráteníka nebo žida. Děti mají velmi v oblibě pana Beyera, krkonošského myslivce z Horního Maršova, vysokého, svalnatého a hubeného, s dlouhým vlasy, velkým knírem a ptačími péry za kloboukem; dětem přináší krystaly a vypráví jim o horách a Rýbrcoulovi.\n\nDěti se obzvláště těší na neděli, kdy je babička nebudí, protože se účastní ranní mše. Děti jí pak chodí naproti, když jdou na hrubou mši. Za nedělních odpolední chodí babička s dětmi do mlýna, kde žije Mančinka, děvče Barunčina věku. V mlžně dostávají děti ovoce, křížaly a buchty. Děvčata žertují, že ve mlýně místo zajíců jedí kočky a veverky. Děti si také hrají na školu a dovádějí se psem. Babička si s mlynářovou rodinou mezitím povídá o napoleonských válkách a ruském tažení, přičemž se ukazuje, že zná vojenský stav. Také mluví o tom, že pochází z Olešnice, kde se od vdovy Novotné naučila výrobě vlněných houní. Skutečná Magdaléna Čudová se ovšem narodila v Křovicích, což poprvé dokázal Bohumil Kulíř. Kromě městečka Olešnice v Orlických horách se uvažovalo také o Olešnici u Červeného Kostelce nebo o Osečnici.\n\nBabička dále vypráví, že když byla dítě, stavěla se pevnost Josefov. Tvrdí, že když tam s vdovou odnášely houně, potkaly pána, který babičku nechal hledět dalekohledem a věnoval jí tolar. Posléze se ukázalo, že to byl sám císař Josef II. Císař sice skutečně v 80. letech 18. století do budoucího Josefova zajížděl, vyprávění o tolaru je však téměř jistě smyšlené a inspirované podobným příběhem, který zachytil již v roce 1807 moravský buditel Tomáš Fryčaj. \n\nJednou za dva nebo tři týdny bere babička děti k myslivcům do Rýzmburku poblíž zříceniny hradu Rýzmburk a vrchnostenského altánku. Tam posedí a Barunčin bratr Jan si vzpomíná na vyprávění o silném Ctiborovi, který se stal rytířem. Tato heraldická pověst původně vznikla kolem náhrobku Bernarda Žehušického z Nestajova a Němcová ji podrobněji zpracovala ve svých pohádkách. Babička s dětmi rovněž pozorují boušínský kostel a Babička vypráví zázraku, který se tam udál, když se ztratila němá a hluchá dceruška místních pánů, ale později ji ovčák Bárta nalezl uzdravenou.\n\nJednou k nim přijede na koni paní kněžna a zaujmou ji jahody, které děti nasbíraly. Babička vypráví, že ona sama od smrti svého dítěte jahody nejí. Kněžna přijme košíček s ovocem a pozve děti i s babičkou na následující den do zámku. Potom konečně přijdou k myslivně, kde se po trávě procházejí pávi, perličky, bílí králíci, srna s obojkem a několik psů. Myslivec pozve babičku s dětmi dovnitř a hospodyně ji pohostí jídlem a pivem. Děti si mezitím hrají s myslivcovými chlapci. Myslivec babičce vypráví, že potkal panstvo a musel paní kněžně vyprávět o bláznivé Viktorce. Babička ho požádá, aby jí také o Viktorce všechno podrobně řekl. Myslivec si zapálí dýmku a dá se do vypravování.\n\nMyslivec vypráví Viktorčin životní příběh. Byla dcerou sedláka z Žernova, před patnácti lety velmi krásnou dívkou, o kterou se ucházelo mnoho mládenců. Viktorka si však nemohla vybrat. Poté za ní začal chodit myslivec (voják) z posádky, která ležela ve městě. Měl černé, uhrančivé oči a srostlé obočí a Viktorka se ho bála. Lidé říkali, že to snad ani není člověk, spíše morous (upír). Vždy, když Viktorka někam přišla, stál venku u okna. Rozhodla se tedy, že se raději vdá za kohokoliv, jen aby se ho zbavila. Nabídne se jí selský synek Tonda. Viktorka však stále vídala vojákovy oči a ani pomocí modlitby se jí nedařilo se z jeho moci vymanit. Šla se poradit s kovářkou, která jí přislíbila pomoc, pokud se dokáže modlit k andělu strážci a za duše v očistci. Viktorka to dokázala dva dny, ale třetího dne vyrazila na otcovo pole na jetelinu, aby našla čtyřlístek a zajistila si štěstí s Tondou. Přitom si zabodla do nohy trn. Když ji přinesli domů, měla nohu obvázanou bílým, hebkým šátkem.\n\nKovářce pak vyprávěla, že šlápla na trní u cesty, když utíkala před vojákem. Když omdlela, odnesl ji k potoku a ošetřil ji a pak jí vyznal lásku. Viktorka mu uvěřila a věnovala mu svůj škapulíř. Ležela pak dlouho jako mrtvá a kovářka vídala vojáka za oknem. Posléze ovšem myslivci odtáhli a Viktorka se uzdravila. Když jí ale její sestra Mařenka vyřídila, že voják vzkazuje, aby Viktorka nezapomněla na svůj slib, utekla z domu. Viktorčin otec se vypravil hledat vojenský oddíl, ale Viktorku nikde nenalezl. O rok později ji zahlédli v lese. Odmítla ale vrátit se domů a přespávala v jeskyni. Myslivec vypráví, že ji zahlédl, jak něco háže do vody a směje se. Potom seděla na pařezu a zpívala dvě hodiny ukolébavku, je tedy pravděpodobné, že do vody hodila své dítě. Na svatbu Toníka a Mařenky přinesla pak Viktorka květiny do dvora. Později ale napadla světlovlasého Němce přezdívaného Zlatohlávek, kousala ho a sípala na něj, až ho nakonec zachránili pacholci. Němec ze strachu z Viktorky později z kraje odešel. Babička se po vyslechnutí Viktorčina příběhu rozpláče a také Barunka na ni myslí a říká si, že je to ubohé děvče.\n\nBabička vyráží společně s dětmi na zámek. Cestou musejí odhánět Adélčinu slepici Černou, kterou přivezla babička z pohorské vsi, a posléze je čistota jejich odění ohrožována psy, před kterými je zachrání otec Prošek. Projdou kolem hospody a zámeckým parkem, kde nakrmí ryby v tůni. V zámku je sloužící pozdraví po německu a jsou uvedeni do předsíně. Babičce je líto, že musejí šlapat po vzácných kobercích, když přecházejí do kněžnina kabinetu, kde je milostivá paní očekává. Políbí paní kněžně ruku a ona je políbí na čelo. V rozhovoru ale babička prozradí, že by na zámku bydlet nechtěla, i když je to tam jako v nebi, protože tu není hospodářství a nemohla by pracovat. Poté přichází komtesa Hortensie, kněžnina chráněnka, a odvede děti. Předpokládá se, že inspirací pro tuto postavu byla Marie Wilson von Steinach, dcera kněžniny sestry Marie Pavlíny z Hohenzollern-Hechingenu (1805), byť její životní osudy byly odlišné.\n\nKněžna Zaháňská si zatím povídá s babičkou a prohlížejí si portréty na zdech, kde visí kromě paniny rodiny také ruský car Alexandr I., rakouský císař Josef II. a pruský král Fridrich Vilém II. Babička vypráví, že její manžel Jiří bojoval v pruském pluku během povstání v Polsku, ale dělová koule mu utrhla nohu a nakonec zemřel. Babička se pak živila výrobou houní, ale vadila jí německá řeč v Nise a poté, co musela uprchnout před povodní, odmítla penzi z královské milosti a vrátila se do Čech. Tato romantická příhoda s válečným zraněním byla literárními historiky, včetně Václava Černého, přijímána jako skutečnost, babiččin manžel však ve skutečnosti zmrzačen nebyl, po potlačení rebelie v roce 1794 sloužil ještě dlouhá léta ve vojsku a později sám pracoval jako niský houňař. Zemřel na souchotiny až roku 1805.\n\nPři návratu do domovské chaloupky se babička podle svého vyprávění shledala se starým, slepým psem, kterého patnáct let neviděla. V domovském stavení ji pohostili a nakonec také poznali. Žila společně s bratrovou rodinou a opět pracovala na houních. Babiččin otec byl velmi dobrotivý člověk, půjčoval svým sousedům a obdarovával žebráky, i kdyby je měl sám jít hledat. Postupně se všechny babiččiny děti rozlétly do světa za učením. Paní kněžna děkuje babičce za příběh jejího života a pak společně odcházejí na snídani i s dětmi, které byly zatím obdarovány komtesou Hortensií. Babička odmítá čokoládu a kávu, protože je zvyklá snídat kyselo a brambory, ale nakonec přijme trochu vína. Barunka dostane peníze pro Kudrnovic děti na ošacení, avšak babička přesvědčí šlechtičnu, že lepší než almužna je stálá placená práce hlídače nebo poklasného. Když babička s dětmi odchází, šeptá si paní kněžna: „Šťastná to žena!\"\n\nDěti si hrají na louce, kolem jede na koni komtesa Hortensie a sesedne, aby je pozdravila. Povídají si o beruškách a mravencích a o tom, jak se zvířecí živobytí podobá tomu lidskému. Pak přicházejí babička s Barunkou a babička vysvětluje komtese, k čemu slouží všechny různé byliny a koření. Hortensie vypráví, že pochází z italské Florencie a popisuje město, do něhož se touží vrátit. Druhého dne odjíždějí vystrojené děti s panem Proškem do města, kde probíhá slavnost Božího těla s procesím a mší.\n\nPo slavnosti jde babička s dětmi do hostince, u kterého čeká kočár. Ukazuje se, že Kristla se namlouvá s mládencem Jakubem Mílou – jeho postava je inspirována žernovským sedlákem jménem Jakub Míl. Míla řídí kočár a hospodského dcera vypráví, že od preceptora na zámku dostala veršované přáníčko, kterému příliš nerozumí. Verše jsou obměněnou a zřejmě ironizovanou básní Františka Matouše Klácela. Babička vzpomíná, že také znala studovaného člověka, podivína, když žila v Kladsku, a vypráví humornou příhodu z jeho života. Toto vyprávění vychází z anekdoty, která kolovala o Janu Evangelistu Purkyňovi. Kristla pak říká, že ji více než na učenosti záleží na babiččině vyprávění a na písničkách a mluví o písni, kterou složily s dívkami při robotě na panském. Když pak kočár projíždí kolem vrat zámku, usměje se na Kristlu černě oděný italský komorník s černým vousem a třpytícími se prsteny. Kristla říká, že ho nerada vidí, protože on se pořád snaží začít si něco s českými děvčaty a také s ní samotnou, i když ho neustále odmítá.\n\nVe svatojánský předvečer svolá pan Prošek podle obyčeje své nejmilejší přátele na hostinu. Pečou se koláče. Babička sleduje Kristlu, která sbírá věnečky, aby udělala svatojánský věneček, a vzpomíná na své vlastní mládí, jak se pomocí věnečku pokoušela věštit, jak bude vypadat její milý a kdy se s ním setká. Také nyní babička uvažuje, kdy se se svým zesnulým chotěm znovu setká.\n\nDruhého dne hovoří babička s Kristlou. Vychází najevo, že zámecký Talián dívku neustále obtěžuje v hospodě a ťuká ji v noci na okénko. Vesničtí chlapci vedení Mílou ho ale při této činnosti včerejšího večera přepadli, namazali mu kolomazí nohy a za knoflík vetkli kopřivu. Kristla však není ráda, protože se obává, že Mílu kvůli Taliánovi nevezmou za pacholka a bude muset na vojnu. Jan zatím ukazuje ostatním zvířata v obrázkové knize, kterou dostal od komtesy. Posléze přichází paní kněžna a ptá se pana Proška, zda se v lesích krade dřevo, že někdo v noci napadl jejího komorníka Piccola. Babička však paní kněžně rázně vysvětlí, jak to bylo ve skutečnosti, a šlechtična slíbí, že věci urovná a zajistí, aby se Talián nemstil. Paní Prošková pak babičku obdivuje, že dokáže takto odvážně mluvit i s panstvem.\n\nKoná se pouť. Na cestu se vydávají babička, panímáma Prošková, Kristla, Mančinka a Barunka. U žernovské kapličky se přidají k zástupu poutníků v čele s vůdcem Martincem. Pochodují pak ke Svatoňovicím a cestou zpívají zbožné písně. Babička napomíná Barunku, aby na pouti zpívala nebo se tiše modlila a neobracela mysl k jiným věcem. Ve Svatoňovicích se poutníci napijí ze zázračné studánky se sedmi prameny pod stromem s obrazem Panny Marie. Pak jdou do osvětleného kostela, kde se modlí. \n\nPanímáma a babička přespávají u rodiny správce uhelných dolů, Kristla s Ančou na půdě u vdovy domkářky. Děvčata se domlouvají, že by chtěla mít svatbu v jeden den. Kristla říká, že podle svatojánské věštby by to mělo s Mílou vyjít, ale dodává, že babička říkala, že sen je jenom sen a pověrám by se nemělo přikládat víry; a babičce věří jako evangeliu. Ráno po mši se jdou poutníci do lázní vykoupat a potom nakoupit obrázky, růžence, figurky a jiné poutní dárky. Babička zaplatí jednomu z kupců, aby staré Fouskové prodal své zboží levněji. Říká pak Barunce, která dobročinný skutek viděla, aby o něm nemluvila, protože levice nesmí vědět, co dává pravice. Na zpáteční cestě se zastaví ve rtyňském lese u hrobu s devíti kříži. Ančinka vypráví příběh o panoši Heřmanovi, který pocházel z nedalekého hradu Vízmburku a byl zavražděn sokem ve svůj svatební den. Fousková ale říká, že u nich se příběh vypráví jinak a panoš byl podle ní z hradu u Litoboře. Balada o ženichovi zabitém u Krákorky se zpívávala v Čechách, na Moravě i na Slovensku.\n\nNa podzim odjíždí panstvo i se svým kočím a paní Prošková pláče, protože ví, že manžela opět uvidí až na jaře. Chlapci pouštějí draky a Barunka sbírá pro babičku plody kaliny a šípky. Vypráví se o tom, že Sibyla sedí na mramorovém koni v kopci a podle jejího proroctví přijde na českou zemi bída, války, hlad a mor a nakonec bude roznesena na kopytech koní. Babička pak dětem říká, že mají milovat svou zemi, aby se proroctví nevyplnilo. Adélka chce slyšet, že babička neumře, ale babička jí odpovídá, že všeho je na světě do času.\n\nNa svátek Všech svatých přinese babička svíčičky a rozsvítí je na památku zesnulých. Týden poté napadne sníh. Děti jezdí na saních a v domech se dere peří a přitom se vypráví, hlavně o zlodějích a loupežnících. Adélka chodí do školy a učí se písmena, o čemž vypráví babičce tak často, že i stará žena se nakonec ještě abecedu naučí. Později snese babička z půdy kolovrat, do sednice přijdou přástevnice, vyprávějí se pohádky a zpívá se. Na den svatého Mikuláše dostanou děti nadílku do punčošky za oknem. Den svaté Lucie je ale naplňuje strachem, protože se bojí bílé ženy, která si bere neposlušné děti. Babička není ráda, že jsou děti strašeny, ale pověry jim na rozdíl od otce nevymlouvá, protože v ně sama věří – ačkoliv se nebojí, jelikož pevně věří v Boha. Znovu se hovoří o Mílovi a o tom, že na jaře bude možná muset na vojnu.\n\nNa Štědrý den a Boží hod dostávají všichni příchozí na Starém bělidle i ve mlýně jíst a pít do sytosti. Největší radost má babička, když znenadání přijde z Olešnice její syn Kašpar. Děti se pokoušejí postit, aby viděly zlaté prasátko, ale mají slabou vůli. Různými rituály se pokoušejí věštit budoucnost: pouštění lodiček ukáže, že se Jan a Barunka dostanou daleko do světa, ale rozkrojení jablka prozradí, že nebudou šťastní. Tuto pasáž napsala Němcová s vědomím budoucích událostí: Jan se dostal jako voják do Itálie, ale po roce 1848 zemřel, pravděpodobně spáchal sebevraždu. Vilém a Adélka v době napsání \"Babičky\" ještě žili.\n\nPoté přichází nadílka od Jezulátka. Pod osvětleným, okrášleným stromečkem objeví děti dárky. Babička tento zvyk sice předtím neznala, ale líbí se jí. Venku zpívá pastýř koledy a dostane za to výslužku. Na svátek svatého Štěpána jdou chlapci na koledu do mlýna a myslivny. Na svátek Tří králů se na Starém bělidle tančí. Babička se nechce připojit, ale vypráví, jak zamlada tančila neustále. Na den svaté Doroty se předvádí hra o Dorotině umučení králem Diokleciánem. Zimní radovánky skončí pochováním masopustu a nastává postní doba. Babička sedí u kolovratu, zpívá postní písně a vypráví o životě Ježíše Krista. Na pátou neděli, Smrtnou, se vynáší smrt a děvčata koledují. Jsou popsány také Velikonoce. Barunka je dojatá ze slavnosti vzkříšení a večer se rozpláče radostí. Babička na Boží hod velikonoční odnese do kostela mazanec, víno a vejce a nechá si je posvětit. Příštího dne se koná dynovačka, chlapci a muži šlehají proutky ženy, včetně babičky a malé Adélky.\n\nPopisuje se příchod jara, děti sbírají květiny. Babička říká, že do dne svatého Jiří není žádné zvíře jedovaté, jed se objeví až potom. Chlapci vyrábějí píšťalky, Barunka klobouček z olšových listů. Přichází však povodeň z hor, koryto strouhy přeteče a babička se modlí. V noci je stavení obklopeno vodou a celé údolí se promění v jezero. Velká voda odnáší mosty, lávky i některá stavení. Třetího dne voda opadne. Během filipojakubské noci se pořádá pálení čarodějnic a děvčata skáčou přes oheň, tančí se s pochodněmi a vyhazují se do vzduchu zapálená pometla.\n\nDozrávají třešně a jahody a děti začínají chodit do školy. Babička daruje každému z dětí kudličku, aby si mohly krájet chleba, a napomíná je, aby se při vyučování chovaly slušně a dávaly si pozor na cestě. Děti pak babičce vyprávějí, co se učí a jak dovádějí o přestávkách. Babička napomíná Barunku, aby nepsala ostatním za úplatu úlohy, protože jim tím brání, aby se zadanou věc naučili. Ukazuje se, že Míla pravděpodobně půjde opravdu k vojsku. Nemá peníze, aby se vykoupil, a na ženění s Kristlou bude muset čekat čtrnáct let.\n\nV květnu je na Starém bělidle smutno, protože z Vídně přišel dopis, že komtesa Hortensie onemocněla a kněžna s panem Proškem nepřijedou na panství, jak se plánovalo. Kristla se bojí, že bude Míla odveden, a babička jí vypráví, že také ona měla s vojnou soužení. Za války Rakouska s Pruskem ji pronásledoval lehkomyslný důstojník. V téže době přišel z Kladska Jiří, syn staré Novotné, na útěku před verbíři. Skrýval se u své matky v chalupě, ale když babičku přepadl večer důstojník a začal se s ní prát, Jiří seskočil a pomohl jí. Poté musel opět odejít, ale přece jen ho naverbovali Prusové, když ho chytili opilého v hospodě. Babička se za něj o tři roky později v Prusku na vambeřické pouti vdala a musela opustit své rodiče, aby ho následovala k pluku. Když babička dovypráví, objeví se Míla a oznámí, že je vojákem a za tři dny musí do Hradce.\n\nNa Staré bělidlo přichází myslivec Beyer se svým synem, jmenuje se Aurel, ale otec mu říká Orel. Syn ukazuje dětem svou ručnici a myslivec vypráví o horách a snaze polapit škodnou lišku. Ze zámku přichází zpráva, že kněžna přijede na dožínky a potom odjede bez koní do Florencie, pan Prošek tedy bude moci zůstat přes zimu doma. Povídají si o Viktorce, prý již stárne, zpívá čim dál méně a háze do vody vrbové proutky. Pan Beyer mluví o své dýmce a o kouření a říká, že v horách kouří často také staré ženy, místo tabáku ale bramborovou nať nebo višňový list. Také mluví o tom, jak ve chvíli bolesti objal kdysi strom a zdálo se mu, že je v něm život, což potvrzuje také rýznburský myslivec. Beyer pak ještě vypráví, jak před popravou dvou vrahů, pohledného a ošklivého, za tím nehezkým přišel do cely a zjistil, že má dobré srdce a na scestí ho přivedl těžký život a nenávist a ústrky ostatních. Lidé ale více litovali krásného zločince, který vraždil ze žárlivosti. Druhého dne odcházejí babička, Barunka a Adélka do hospody dát sbohem Mílovi.\n\nPo svatodušních svátcích panují velká parna a na polích zrají klasy. Konečně se vrací kněžna. Pan Prošek přiváží babičce z Vídně dopis od její dcery Johanky. Píše v něm o svém nastávajícím, Chorvatu Jurovi. Hovoří také o tom, že komtesa Hortensie si má brát jednoho bohatého hraběte, ale stále není úplně zdravá. Kristle přichází psaní od milého z vojny.\n\nHortensie pak přijíždí navštívit babičku a ukazuje jí své kresby. Na obrázku údolíčka a řeky je zachycena i Viktorka, jiný obrázek zachycuje Staré bělidlo i s babičkou a dětmi. Komtesa požádá babičku o to, aby ji směla namalovat, a domluví se, že babička přijde na zámek a portrét tam zůstane, dokud stařenka nezemře. Pro babičku namaluje její vnoučata, aby měla památku, až odrostou. Babička se také přimlouvá za Mílu a Kristlu a kněžna slíbí, že pomůže.\n\nStaří i mladí pracují za dusného léta na poli, aby odvezli sžaté obilí, a na obloze se kupí hrozivé černé mraky, blíží se bouřka. Pan Prošek říká, že v lese viděl po stromem stát Viktorku, smála se tam a tleskala. Babička rozžehne hromničnou svící a spolu s dětmi se modlí, zatímco venku šlehají blesky a zuří bouře. Když bouře odejde, vyjde najevo, že blesk roztříštil starou hrušku, kterou měli rádi. Babička odchází na zámek. Uhodla totiž, že Hortensie je zamilovaná do italského malíře, který ji učil, a kněžna o tom s ní chce mluvit.\n\nMezitím se rozšíří zpráva, že za bouřky zahynula Viktorka, když blesk udeřil do stromu, pod kterým stála. Její tělo je vystaveno v zahradním domku a babička se jdou na zesnulou podívat a pomodlit se nad ní. Pochovají ji v romantickém údolí u boušínského kostela a na hrob jí zasadí jedli. Bára z Žernova o ní složí smutnou píseň. Žebračka Viktorka, která literární postavu inspirovala, však ve skutečnosti zemřela až v roce 1868 a je pohřbena v Červeném Kostelci.\n\nKomtesa předá babičce obrazy vnoučat a ona je později ukazuje lidem, i když se někdejší děti rozběhnou do lesa. Na dožínkách předá Kristla Hortensii věnec, později se objeví Míla a ukáže se, že jej paní kněžna vykoupila z vojny. Krátce poté odjedou kněžna a komtesa do Itálie. Babička pak nadiktuje Barunce dopis pro svou dceru Johanku do Vídně a dá jí svolení ke sňatku. Následuje popis svatebního veselí a zvyků na svatbě Jakuba Míly a Kristly. Po hostině následuje tanec a čepení nevěsty. Slavnost trvá celý týden. Jedná se ovšem o smyšlenou událost, Kristla, která byla předlohou literární postavě, si nevzala Jakuba Mílu, nýbrž učitele Václava Nemastu. Z Itálie pak přichází zpráva, že Hortensie se bude vdávat za mladého malíře, který ji dříve učil, a babička k tomu říká: „Chvála Pánubohu, všecko se to dobře spořádalo!“\n\nV následujících letech babička dál žije v údolíčku a sleduje, jak kolem ní vše roste. Vnoučata ji jedno po druhém opouštějí a odcházejí do světa, ale pravidelně se za ní vracejí. Po dvou letech se vrátí kněžna a říká, že komtesa Hortensie na svou nemoc zemřela, zanechala však po sobě chlapečka. Babička pláče, ale říká, že pro komtesu svět nebyl a že Bůh ji miloval, a proto ji k sobě vzal, když byla nejšťastnější. Babička stárne a říká, že zemře společně s jabloní na zahradě. Na jaře, když na jabloni nevyraší listy, začne babička kašlat a potom ulehne. Proškovi rozešlou zprávy a sjedou se všechna vnoučata, aby se s ní rozloučila. Babička zemře, když se společně s Barunkou modlí. Když paní kněžna pozoruje z okna pohřební průvod, znovu zašeptá: „Šťastná to žena!“\n\nMagdalena Čudová-Novotná, která byla inspirací pro babičku, nicméně nezemřela v Ratibořicích, jak je popsáno v textu. Čechy opustila již v roce 1833 a následujících osm let prožila ve Vídni u dcery Johany a později i zetě Šimona Frenzela, městského slanečkáře. Zesnula v roce 1841, přičemž v době úmrtí nevlastnila nic kromě vlastního skromného oblečení. Scéna pohřbu je smyšlená také proto, že vévodkyně Zaháňská zemřela již v roce 1839, rok a půl před babičkou.\n\nSama autorka o textu v průběhu psaní mluvila ve svých dopisech jako o novele, povídce nebo jednoduše jako o „práci“. Jaroslava Janáčková ve studii „Obrazy venkovského života: žánrové určení \"Babičky\"“ vyslovila domněnku, že v první fázi, když byl text Babičky přibližně třetinový, se jednalo o žánr „obrazu“, text byl nicméně rozšiřován dalšími „obrazy“. Pro autorku přitom stál „obraz“ či „obraz života“, umožňující čtenáři projevit svůj vztah k popisovanému, v protikladu k „objektivního“ románu. Vymezovala se také proti žánru vesnické povídky, ať už proto, že jej vnímala jako příliš prestižní, nebo jako příliš tendenční. Janáčková také napsala, že Němcová mohla své dílo označit za „velký obraz“, skromně však zvolila plurál „obrazy“. Dobový tisk pak dílo někdy označoval za obrazy, někdy ho řadil k „národním povídkám“ či „povídkám z kraje“ nebo (jako v recenzi Františka Matouše Klácela) tvrdil, že \"Babička\" není román, povídka ani pohádka, nýbrž něco nového: „galerie milých podobizen“ či „galerie obrazů“. Dobové vnímání žánrů však bylo odlišné, například román Klácel v témže článku vymezil jako dobrodružné dílo o lásce. Karel Boleslav Štorch také psal o galerii obrazů nebo o „galerii obrazů“ nebo o „neúplné povídce nového typu“. Sama Jaroslava Janáčkovová dílo v syntetické učebnici \"Česká literatura od počátků k dnešku\" označila nekonfliktním výrazem „próza“. Nezavrhla však ani možnost označovat text za román, vzhledem k tomu, jak značné mnohotvárnosti románový žánr od 19. století nabyl.\n\nVelmi časté je tvrzení, že se v případě \"Babičky\" jedná v první řadě o idylu. Za biedermeierovskou idylu označila \"Babičku\" například Olga Poštulková ve studii \"Božena Němcovás Babička als biedermeierliche Idylle\" (\"Babička Boženy Němcové jako biedermeierovská idyla\", 1988) nebo Miloš Sedmidubský v textu „Das Idyllische im Spannungsfeld zwischen Kultur und Natur: Božena Němcová \"\"Babička\"“ („Idyličnost v napětí mezi kulturou a přírodou: \"Babička\" Boženy Němcové“, 1991). \"Babičku\" přijímá jako pastorální idylu, přenesenou z klasicistní idylizované a abstraktní polohy do empirického světa vesnice, rovněž Aleš Haman, byť upozorňuje, že toto označení může být zpochybňováno. Haman také vyslovil názor, že \"Babička\" je „modernizovaná pohádka“. Zdeněk Hrbata použil spojení „pohádková idyla“, Jiří Pelán pojmenování „příkladná biedermeierovská idyla“, František Xaver Šalda spojení „idylická báseň“.\n\nAndreas Ohme napsal, že označování Babičky za idylu nesedí k jejímu rozsahu, neboť žánr idyly byl v západní tradici od starověku až po 19. století psán v podobě krátkých lyrických a epických forem. Svým rozsahem podle Ohmeho Babička přesahuje idylu a její žánrové konvence a poukazuje k žánru vesnického románu. Byl však toho názoru, že \"Babičku\" nelze, obzvlášť ve srovnání s podobnou Gotthelfovou prózou \"Käthie die Großmutter\" (\"Babička Käthi\", 1847), za román označit, je to však dáno pouze poetikou žánru románu v polovině 19. století, nikoliv obecně závaznými pravidly románového žánru. Zároveň udal, že \"Babička\" je zkonstruována z jednotlivých dílčích textů napsaných jako žánrové obrázky („Genrebild“ z německé literatury) nebo fyziologické skici ruské naturální školy a následně seřazených do dlouhého epického díla, strukturovaného jako idyla. Srovnání je možné s Turgeněvovými \"Lovcovými zápisky\" (1847).\n\nLenka Kusáková uvedla, že Němcová se poučila ze zkušeností romanticko-folkloristické povídky, a přestože využila některé tradiční vyprávěcí postupy z žánru venkovské povídky, rozhodla se nevyužít omezujícího tvaru syžetové prózy a místo toho dala přednost podobě líčení s několika vloženými dějovými epizodami. Arne Novák použil spojení „volná řada výjevů“ a prohlásil, že ač není \"Babička\" ucelenou skladbou románovou, je vrcholným dílem české novelistické literatury. V Opelíkově \"Lexikonu české literatury\" (1993) byla označena za volně koncipovaný povídkový obraz.\n\nFelix Vodička tvrdil, že Babička je jako celek nesyžetové dílo, a sice proto, že hlavní postava stojí mimo syžet. Text je narativní pouze proto, že se syžetovost přesunula na jednotlivé epizodní události (každodenní příhody, milostné příběhy Kristly, Hortensie a Viktorky). Vzhledem k této atomizovanosti odmítal Vodičky veškeré obvyklé žánrové termíny a tvrdil, že je jako žánrové určení nutné používat právě jen „obrazy z venkovského života“.\n\nVáclav Černý v druhém, rozšířeném vydání své \"Knížky o Babičce\" (1982) v reakci na Vodičkovy názory napsal, že se jedná o román se silnou dějovou složkou, vztaženou na kompoziční model idylického eposu. Vychází přitom z předpokladu, že text není nesyžetový, nýbrž má několik syžetů, ale zároveň je velmi celistvý a provázaný. Také Jaroslav Vlček přiřadil \"Babičku\" k vesnickým románům. Jako první úspěšný český román nové doby popsala \"Babičku\" Světlana Šerlaimova ve studii „Český román a evropský kánon“. Označuje ji však za román nekanonický, protože je jí románový status často upírán. Tamáš Berkes chápe Babičku jako biedermeierovský román.\n\nOtázka, zda číst Babičku jako romantické, nebo jako realistické dílo, je úzce provázána s diskusí o tom, zda k realismu přísluší dílo Boženy Němcové jako celek. V 60. až 80. letech 20. století se tento spor vyostřil právě u \"Babičky\", o niž svedli akademickou půtku Felix Vodička a Václav Černý.\n\nFelix Vodička se domníval, že \"Babička\" je realistickým dílem, přičemž působivost textu je dána především historickým pravdivým koloritem, v jehož rámci je zobrazeno myšlení, chování a jednání babičky. Václav Černý se naproti tomu stal odpůrcem přiřazování Boženy Němcové k realismu. V přednášce roku 1940 pronesl, že není realistkou, ale ani romantičkou, v \"Knížce o Babičce\" (1982) nicméně jako odpověď Vodičkovi napsal, že Němcová čerpala z pramenů preromantismu, především rousseauovského a herderovského, a vytvořila tak jeden ze základních typů českého romantismu (druhým typem je podle něj romantismus Máchův, vycházející ze světobolného preromantismu).\n\nJazyk, kterým je psána \"Babička\", bývá označován za velmi konkrétní, barvitý a plastický, často se pro naléhavý dojem, který probouzí, užívá pojmů sochařských a malířských. Přitom ovšem Němcová nepoužívá příliš mnoho nezvyklých metafor nebo nových slov či slovních spojení. Text \"Babičky\" je stylově velmi uměřený, vyrovnaný a opatrný. Jan Mukařovský se domníval, že zvláštní sugestivnost jazyka není dána hýřením bohatství jazyka, nýbrž vrstvením velkého množství detailů, jejichž přítomnost pak sugeruje i věci, které přímo popsány nebyly. K tomu připojil úvahu, že množství drobných, uplývajících detailů odpovídá také syntax, neboť Němcová často využívá souřadné spojení vět, téměř bez spojek. Vyrovnaný a melodický dojem je pak posilován ještě i zvukovou stránkou, jelikož na klíčové místo na koncích vět jsou umisťovány slova nižší tónem a slabší přízvukem.\n\nBohuslav Havránek upozornil na to, že v Babičce, ač je psána spisovným jazykem, se vyskytují prvky mluveného jazyka, zejména ze severovýchodočeského nářečí („výmoky“), chodského dialektu („tuten“) a ze slovenštiny („zasmutit se“). Nejedná se však o systematické a vědomé využívání nářečí v dialozích jako v Karle nebo Pohorské vesnici.\n\nVýrazným stylistickým prostředkem v textu \"Babičky\" je používání frazémů, zejména nejrůznějších rčení a přísloví. Některá jsou živá i v moderní češtině („chytal lelky“, „chytrý jako liška“, „čiň čertu dobře, peklem se ti odmění“), jiná jsou archaická („slyšet za devátou stěnou“, „pinka linka, pinka linka, uletěla Pánubohu do okýnka“). Některá slovní spojení zároveň charakterizují jednotlivé postavy, které jsou jejich jedinými uživateli v díle, například „nic platno“ (babička) nebo „proti gustu žádný dišputát“ (otec Prošek). Výraznými prvky jsou také přechodníky, v textu díla se objevuje celkem 550 různých tvarů, přídavná jména ve jmenném tvaru (churav, zabit, mil) a celkem 65 různých sloves uvozujících přímou řeč (říci, mínit, pravit, prohodit a podobně).\n\nV souvislosti s \"Babičkou\" bývá často jmenován starší didaktický spis \"Pěstounka\" lékaře Františka Jana Mošnera. Václav Tille a Miloslav Hýsek upozorňovali, že \"Babička\" se \"Pěstounce\" blíží některými rysy a že původní plán Babičky si Němcová rozvrhla právě na základě četby Mošnerova textu. Šlo však spíše jen o tvůrčí impuls a vypůjčení témat. \"Pěstounka\" byla koneckonců primárně dílem odborným a pedagogickým, zatímco \"Babička\" uměleckým. K ideovým inspiracím Němcové patří také Čelakovského sběratelství lidového mudrosloví, myšlenky Františka Matouše Klácela a teze Jeana Jacquesa Rousseaua o zušlechťujícím vlivu přírody.\n\nJako možný zdroj inspirace je uváděn také rakouský autor Adalbert Stifter. Druhou verzi jeho díla \"Paměti mého pradědečka\" (1847) mohla Němcová číst, popřípadě o ní mohla přinejmenším slyšet. Název Stifterovy knihy si vepsala do zápisníku z let 1853–1860. Na rozdíl od zachycování vzpomínek a představ, kolem něhož je vystavěna \"Babička\", nicméně pracují \"Paměti mého pradědečka\" s přepisováním zpřeházených papírů a zápisků, které nalezne mladý muž v kufru svého praděda, východiska obou děl jsou tedy značně odlišná, byť obě tematizují moudré stáří. Jisté ovlivnění německým romanopiscem a teoretikem Karlem Gutzkowem je patrné již z použitého motta. Němcová autora doporučila v dopise synu Karlovi a užívala spojení „rytíř ducha“, vycházející z Gutzkowova románu \"Rytíři ducha\" (\"Die Ritter vom Geiste\", 1850–1851). \"Rytíři ducha\" se nicméně od \"Babičky\" velmi liší, jde o rozsáhlý konverzační román plný dějových zvratů; Němcová se jím neinspirovala umělecky, ale pouze myšlenkou sociálního smíru různých společenských vrstev – samotné motto je v Gutzkowově textu výrokem adresovaným radikálnímu komunistovi, aby nepodněcoval třídní boj. Němcovou mohly ovlivnit také starší osvícenské úvahy úvahy o vzorně řízené obci, když umístila Babičku do středu osady jako její klíčovou osobnost.\n\nV čítankách se úryvky z \"Babičky\" objevovaly od roku 1870. Samotné dílo bylo pak tradičně označováno jako povinná či doporučená dětská četba pro 5. až 9. třídu, což ovšem od 80. let 20. století budilo jisté rozpaky a od 90. let začal být text doporučován spíše středoškolským studentům.\n\nKe 100. výročí prvního vydání \"Babičky\" uspořádalo Národní divadlo slavnostní matiné (29. října 1955 v Tylově divadle). Kulaté výročí také přimělo některé výrazné osobnosti národního života, aby se k významu díla vyjádřily. To je případ herečky Růženy Naskové, která Babičku načetla pro rozhlas a ve sloupku „Knize nejdražší“ napsala, že Babička je a bude vždy milována jako živá bytost, mluvící s každým jeho řečí; a také spisovatelky Jarmily Glazarové, jež ve stati „Drahocenný dar“ národu popsala Babičku jako „základní kámen naší nové literatury“ a znak češství a věrné lásky k zemi a národu.\n\nVe čtenářské anketě Kniha mého srdce, kterou v roce 2009 organizovala Česká televize, se \"Babička\" umístila s 29 935 hlasy na druhém místě.\n\n\n\nKniha začala být již v 19. století překládána. V roce 1895 napsal Vincenc Vávra, že žádný jiný český autor kromě Jana Amose Komenského a Jaroslava Vrchlického nepronikl do cizích kultur tak jako Božena Němcová díky \"Babičce\". Postupně se objevilo více než sto zahraničních vydání v desítkách různých jazyků. Muzeum Boženy Němcové eviduje překlady do dvaceti devíti jazyků: \"Babička\" vyšla v němčině, slovinštině, chorvatštině, ruštině, francouzštině, lužické srbštině, rumunštině, angličtině, dánštině, polštině, italštině, esperantu, katalánštině, španělštině, slovenštině, bulharštině, maďarštině, japonštině, čínštině, uzbečtině, ukrajinštině, bengálštině, estonštině, litevštině, běloruštině, arabštině, makedonštině, nizozemštině a lotyštině.\n\nDo němčiny byla próza přeložena ještě za života autorky, za její spolupráce a kontroly. Již v roce 1856 vyjádřila zájem o překlad německá spisovatelka Ida von Reinsberg-Düringsfeld. K realizaci překladu ale došlo až v roce 1858, kdy zkrácenou verzi \"Babičky\" přeložil a v měsíčníku \"Erinnerungen\" jako „Großmütterchen“ publikoval bez udání svého jména jeho redaktor, moravský spisovatel Jan Ohéral. V překladu chybí prolog a části textu (vynechána byla kapitola devátá až patnáctá). Ilustrace k tomuto vydání dodal Quido Mánes.\n\nSlovinština se stala druhým jazykem, do nějž byla \"Babička\" přeložena. Stalo se tak v roce 1862, těsně po smrti Boženy Němcové. Autorem překladu byl France Cegnar. Druhé převedení textu do slovinštiny pak pořídil Joža Glonar v roce 1944. V obou případech zněl titul knihy \"Babica\".\n\nV roce 1863 byla v Záhřebu pod názvem \"Babica\" vydána chorvatská verze \"Babičky\", překlad zajistila Ljubica Maříková.\n\nDo ruštiny knihu poprvé převedla petrohradská slavistka Emma Genrichovna Petrovskaja, manželka profesora slovanské filologie Memnona Petroviče Petrovského. Dílo vyšlo na jaře roku 1866 pod názvem „Babuška: Razkaz Boženy Němcovoj“ v časopise \"Russkij vestnik\". Kniha posléze vyšla také v Praze u Theodora Mourka a dobový tisk ji doporučoval studentům ruštiny, mimo jiné proto, že překladatelka v textu vyznačila ruský přízvuk. V 70. letech Petrovskaja Němcovou a \"Babičku\" dále propagovala v Rusku, coby národní dílo, které zachycuje českou povahu, čímž nadlouho ovlivnila ruské vnímání tohoto textu. Další překlad do ruštiny připravila v roce 1910 spisovatelka dětské literatury Maria Andrejevna Lalinová. Její zpracování bylo považováno za natolik kvalitní, že ještě v roce 1980 bylo vydáno znovu, a to přesto, že v té době existovaly i modernější překlady, jejichž autory se stali nejprve v roce 1947 Antonij Vasiľjevič Florovskij a posléze v roce 1956 moskevská překladatelka Faina Petrovna Bogoljubova. Vydání z roku 1956 bylo doplněno podrobným úvodním slovem z pera Raisy Lavrenťjevny Filipčikové.\n\nFrancouzský překlad \"Babičky\" nazvaný \"Grand’mère\" byl vydán v roce 1880 v Grégrově tiskárně, pravděpodobně vlastním nákladem překladatelky, jíž byla Josefina Božena Koppová. Pražský francouzský čtrnáctideník \"Le Pragois\" (Pražan) překlad podrobil ostré kritice, přičemž dílu vytýkal především gramatické chyby, přehnané užívání archaismů a neexistujících slov.\n\nDo hornolužické srbštiny knihu poprvé přeložil roku 1883 spisovatel a farář Filip Rězak (pod názvem \"Naša wowka\"), přičemž text zároveň upravil pro poměry Lužice zapracováním popisu tamních obyčejů. Podruhé ji přeložili v roce 1962 Hanaróža Völkelowa a Pawoł Völkel (\"Wowka\").\n\nDo rumunštiny přeložil babičku romanista Jan Urban Jarník. Pod názvem \"Bunica\" vyšla nejprve na pokračování v sibiňském časopise Tribuna, posléze samostatně. Překlad s Jarníkem písemně konzultoval rumunský spisovatel Ioan Slavici.\n\nPrvní anglický překlad \"Babičky\" vyšel jako \"The Grandmother\" v roce 1892, k výročí třiceti let od spisovatelčina úmrtí. Připravila jej Frances Gregorová, původním jménem Františka Gregorová, která se jako dítě přistěhovala do Spojených států z Čech a vyrostla na farmě ve Wisconsinu. Vydání prózy doplnila svým životopisem Boženy Němcové. Dílo však nevzbudilo větší ohlas a bylo zastíněno velkým množstvím prací amerického literárního regionalismu. Druhý překlad zajistila v roce 1962 britská spisovatelka Edith Pargeterová, opět k výročí úmrtí Boženy Němcové. Vydání umožnilo pražské cizojazyčné nakladatelství Artia, specializované na propagaci Československa v zahraničí. Překlad Gregorové se vyznačuje volnějším vztahem k originálu, užíváním archaismů a prvků americké angličtiny a často také doslovným převáděním českých lidových idiomů do angličtiny, naproti tomu překlad Pargeterové je na většině míst přesnější, ovšem ne vždy dosahuje půvabu některých stylizovaných a archaických pasáží ve starším vydání. Oba překlady mají podle názoru kritiků své silnější a slabší stránky.\n\nDo esperanta začal \"Babičku\" překládat Vladimír Tobek, po jeho odchodu z esperantského hnutí práci dokončil Karel Procházka. Dílo vycházelo v \"Časopise českých esperantistů\" pod názvem „Avineto“ v letech 1909 až 1914, poslední kapitola však byla vzhledem k válce publikována až v roce 1918. Esperantský překlad později vedl k převedení díla do čínštiny (1956) a japonštiny (1957).\n\nAutorem jediných překladů do španělštiny a katalánštiny je hispanista Rudolf Jan Slabý. Ve 20. letech dvacátého století se v Katalánsku věnoval šíření povědomí o literatuře slovanských národů. Překlad Babičky do španělštiny dokončil již za první světové války, vzhledem k finančním problémům vyšla až roku 1924 ve dvou svazcích jako \"La Abuela. Cuadros de costrumbres campesínas de Bohemia\" (Babička. Obrazy venkovských zvyklostí v Čechách). Dílo doplnily ilustrace Adolfa Hűbnera, českého malíře žijícího ve Španělsku. V témže roce vydal Slabý také katalánskou verzi textu, nazvanou \"L’àvia\".\n\n\n"}
{"id": "273410", "url": "https://cs.wikipedia.org/wiki?curid=273410", "title": "Drain You", "text": "Drain You\n\n„Drain You“ je název písně americké rockové skupiny Nirvana. Skladba je v pořadí osmou písní na jejich asi nejznámějším albu \"Nevermind\". Píseň byla vydána roku 1996 k živému albu \"From the Muddy Banks of the Wishkah\".\n"}
{"id": "273413", "url": "https://cs.wikipedia.org/wiki?curid=273413", "title": "Petropavlovsk (1894)", "text": "Petropavlovsk (1894)\n\nPetropavlovsk ( \"\") byla bitevní loď třídy \"Petropavlovsk\" Ruského carského námořnictva.\n\nV roce 1901, v souvislosti s růstem napětí mezi Ruskem a Japonskem, byla loď včleněna do ruské tichomořské eskadry, jejíž se stala vlajkovou lodí. Dne 13. dubna 1904 najela blízko Port Arthuru na miny a potopila se. Na palubě zahynulo 27 důstojníků a 652 námořníků včetně admirála Stěpana Makarova a známého ruského malíře Vasilije Věreščagina.\n"}
{"id": "273414", "url": "https://cs.wikipedia.org/wiki?curid=273414", "title": "Blizna", "text": "Blizna\n\nBlizna (někdy \"stigma\") je část pestíku v květech rostlin. Vyrůstá z čnělky a je chloupkatá nebo žláznatá. Slouží k zachytávání pylových zrn, která pak mohou začít prorůstat čnělkou do semeníku a oplodnit vajíčka.\n\n"}
{"id": "273418", "url": "https://cs.wikipedia.org/wiki?curid=273418", "title": "Vasilij Kandinskij", "text": "Vasilij Kandinskij\n\nVasilij Vasiljevič Kandinskij také Wassily Kandinsky nebo Kandinský, rusky Василий Васильевич Кандинский (16. prosince 1866 Moskva – 13. prosince 1944 Neuilly-sur-Seine u Paříže) byl ruský malíř, grafik a teoretik umění, který později žil a pracoval v Německu a ve Francii. Spolu s Františkem Kupkou, Kazimirem Malevičem, Mikolajusem Čiurlionisem a Pietem Mondrianem patří k průkopníkům abstraktního malířství.\n\nKandinský se narodil v zámožné rodině obchodníka s čajem, která se v roce 1871 odstěhovala z Moskvy do Oděsy. Rodiče se rozvedli a o Vasilije pečovala teta. Po maturitě na gymnáziu v Oděse studoval v letech 1886–1892 na univerzitě v Moskvě právo, národohospodářství a etnologii. Roku 1889 podnikl v rámci výzkumného programu Společnosti pro přírodní vědy výpravu do Vologdské oblasti, kde studoval právní systém syrjanských kmenů, jejich náboženství a kulturu. Neobyčejně ho zaujaly geometrické a abstraktní malby na jejich bubnech, což se zřetelně projevilo na jeho obrazech. Ještě během studií se oženil: V roce 1892 si vzal svou sestřenici Annu Šemjakinovou. Žil s ní ale jen do roku 1902, kdy poznal malířku Gabriele Münterovou. Manželství s Šemjakinovou bylo rozvedeno teprve roku 1911. Po té, co obhájil dizertaci na téma \"O zákonnosti dělnické mzdy\", začal od roku 1893 učit jako asistent právo na moskevské univerzitě.\n\nRoky 1905–1907 byly ve znamení cest. Spolu s Münterovou navštívili Nizozemsko, Rusko, Francii, Švýcarsko, Tunisko a Itálii. Do Německa, konkrétně do Berlína, se vrátili v září 1907. V té době měl už Kandinskij za sebou účast na několika kolektivních výstavách v Paříži. Roku 1908 pozvali Münterovou s Kandinským Javlenský a Werefkinová ke společnému malířskému pobytu do města Murnau v jižním Bavorsku v podhůří Alp. Oběma malířům se zde natolik zalíbilo, že zde Münterová zakoupila dům (žila zde po rozchodu s Kandinským) a pravidelně sem oba jezdili. Seznámil se také s teosofem Rudolfem Steinerem, který ho silně ovlivnil.\n\nRoku 1909 založil společně s Javlenským, Alfredem Kubínem a dalšími 11 osobnostmi spolek Neuer Künstlerverein München (Nové umělecké sdružení Mnichov). Druhá výstava sdružení v září 1910 uchvátila natolik Franze Marka, že počátkem roku 1911 s Kandinským navázal osobní kontakt a stal se členem spolku. Na začátku roku 1911 Kandinskij z funkce předsedy sdružení odstoupil. Když pak v prosinci téhož roku jury výstavy, kterou Neuer Künstlerverein pořádal, odmítla jeho obraz \"Kompozice V\", Kandinský ze spolku vystoupil a vzápětí založil skupinu Der Blaue Reiter (Modrý jezdec), jejíž název byl odvozen od jednoho jeho obrazu. Existence skupiny byla ukončena vypuknutím první světové války. Jejím členem se zprvu stal i August Macke. Ke tvorbě většiny malířů z okruhu skupiny včetně Kandinského však měl vážné výhrady a společenství brzy opustil. Roku 1912 vydal Kandinský velice vlivnou knihu „O duchovnosti v umění“ (\"Über das Geistige in der Kunst\"). Dokazoval v ní, že zdrojem umělecké tvorby je vnitřní svět člověka a její řídící silou je \"vnitřní nutnost\".\nV témže roce vyšla ještě jedna publikace, na jejímž vzniku a obsahu se Kandinskij podílel a která měla zásadní význam pro dějiny umění: Almanach \"Der Blaue Reiter\". Texty ho opatřili Kandinskij, Macke a Marc, autory hudebních kompozic byli Arnold Schoenberg, Alban Berg a Anton Webern. Almanach obsahoval rovněž reprodukce soudobých malířů spřízněných s názory osobností sdružených kolem Der Blaue Reiter, např. Roberta Delaunaye, Oskara Kokoschky či Hanse Arpa.\n\nKdyž vypukla první světová válka, musel Kandinskij jako občan nepřátelského státu Německo opustit. Spolu s Münterovou uprchl počátkem srpna 1914 do Švýcarska a odtud v listopadu téhož roku už sám odjel do Ruska, zatímco Münterová do neutrálního Švédska. V zimě 1915/1916 se oba sešli ve Stockholmu, jednalo se o jejich poslední setkání. Kandinskij se usadil v Moskvě, kde se počátkem roku 1917 oženil s dcerou generála Ninou Andrejevskou. Narodil se jim syn, který však v roce 1920 zemřel.\n\nPodobně jako další avantgardní umělci dal se i Kandinskij do služeb nového bolševického režimu, ačkoliv jej Říjnová revoluce připravila o značný zděděný majetek. Hned v roce 1918 se stal členem Lidového komisariátu pro výtvarné umění, který vedl Vladimir Tatlin, a začal vyučovat ve Státních uměleckých dílnách. V letech 1919–1921 byl ředitelem Muzea malířské kultury v Moskvě. V listopadu 1919 byl jmenován ředitelem všeruské nákupní komise pro muzea výtvarného umění. V roce 1920 spoluzakládal Státní umělecko-technické dílny a Institut umělecké kultury. Pro něj vypracoval pedagogický program, který však v tehdejším prostředí, zcela zahleděném do programu konstruktivismu, nebyl přijat. Od podzimu 1920 se prohlubovaly jeho neshody s vedoucími představiteli sovětské umělecké scény, zejména s Alexandrem Rodčenkem, který zodpovídal za reorganizaci uměleckých škol a muzeí. V důsledku toho Kandinskij opustil jak Institut umělecké kultury, tak umělecko-technické dílny. Přesto byl ještě v roce 1921 u založení Akademie věd a umění a byl jmenován jejím viceprezidentem. Vypracoval program pro její fyzio-psychologické oddělení, ani ten ale nebyl přijat. Na konci roku 1921 Kandinskij spolu s manželkou Rusko natrvalo opustil a odjel do Berlína. Zde se v březnu 1922 seznámil s architektem Walterem Gropiusem. Neměl zajištěnou další existenci, proto rád přijal jeho pozvání a stal se učitelem v Bauhausu ve Výmaru.\nKandinskij zde přednášel o teorii formy a vedl malířský ateliér. V Bauhausu se sblížil s Paulem Klee, kterého znal už z dob mnichovských studií u Stucka. V roce 1924 založil Kandinskij spolu s Lyonelem Feiningerem, Paulem Klee a s A. Javlenským skupinu „Modrá čtyřka“ (\"Die Blauen Vier\"), odkazující názvem na uskupení Der Blaue Reiter. Po přestěhování Bauhausu působil i v Dessau a v Berlíně až do jeho definitivního uzavření v roce 1933.\n\nNa začátku 20. let navázal kontakty s Marcelem Duchampem. Výsledkem byla roku 1923 samostatná výstava v newyorské galerii Société Anonyme. Galerii založili Duchamp spolu se svojí mecenáškou Katherine Dreier a Manem Rayem. V ediční řadě monografií vydávaných Bauhausem vyšla v roce 1926 Kandinského druhá zásadní teoretická kniha: \"Bod – linie – plocha\" (Punkt und Linie zu Fläche). U příležitosti malířových šedesátin mu bylo v evropských městech uspořádáno několik retrospektiv. V roce 1928 získal německé občanství. Roku 1930 se v Dessau setkal s americkým milionářem Guggenheimem, který právě zakládal sbírku „ne-objektivního“ malířství, pozdější Guggenheimovo muzeum, kde postupně vznikla sbírka více než 150 Kandinského obrazů. Ve stejné době navázal v Paříži kontakty s malíři sdruženými do skupiny \"Cercle et Carré\" (Kruh a čtverec). Když nacisté roku 1933 Bauhaus uzavřeli, odešel Kandinskij v prosinci 1933 do Francie, kde roku 1939 získal občanství. Na radu Marcela Duchampa se usadil na západním předměstí Paříže, v Neuilly-sur-Seine.\n\nV Paříži se Kandinskij stýkal s umělci jako byli Robert Delaunay, Piet Mondrian, Joan Miró nebo Hans Arp. Nadále maloval a vystavoval, v roce 1936 se podílel na velkých výstavách v New Yorku a Londýně věnovaných abstraktnímu umění. V roce 1937 zabavili nacisté v německých muzeích 57 jeho obrazů a řadu z nich vystavili na výstavě „zvrhlého umění“. V roce 1939 dokončil svůj poslední velký obraz s názvem \"Kompozice X\". V těžkých dobách okupace našel podporu zejména u galeristky Jean Bucher, která mu uspořádala tři výstavy. I když v posledních měsících života trpěl arteriosklerózou, stále maloval maloformátové oleje na kartonu. Kandinskij zemřel ve svém bydlišti 13. prosince 1944.\n\nKandinskij byl jedním z aktérů největší revoluce v malířství od dob renesance. Spočívala v opuštění předmětného zobrazení a přechodu k abstrakci. Do tohoto stádia ale Kandinskij dospěl až ve středním věku. Jeho první dochované olejomalby pocházejí až ze začátku 20. století. Tematicky často vycházejí z ruského folklóru, s nímž se Kandinskij seznámil během studijní cesty v roce 1889. Často maloval také náměty z rodné Moskvy. Formou mají některé z nich (např. \"\"Jezdci\"\") blízko k Signacovu pointilismu.\n\nPro Kandinského byl vždy důležitý duchovní rozměr jeho tvorby. Na rozdíl od malířů drážďanské expresionistické skupiny Die Brücke nešlo Kandinskému a Markovi, vůdčím duchům sdružení \"Der Blaue Reiter\", o revoluční společenské změny: Tvořili kvůli umění samotnému. Jejich obrazy z doby existence \"Der Blaue Reiter\" (před vypuknutím Velké války) jsou často lyrické a nalezneme v nich romantické prvky.\n\nK definitivnímu příklonu k abstrakci u Kandinského došlo v roce 1913, i když obrazy z předchozích dvou let již tento vývoj intenzivně předjímaly. Podle Kandinského došlo k obratu jednoho večera, kdy se vrátil domů a spatřil mezi svými obrazy dílo někoho cizího, které se mu však líbilo. Po chvíli zjistil, že jde o jeho vlastní výtvor, otočený o devadesát stupňů. Na obraze ho zaujaly barvy a tvary, prodchnuté vnitřním žárem. První ryze abstraktní akvarel \"\"Bez názvu\"\" sice Kandinskij antedatoval do roku 1910, pochází však z roku 1913. Rok předtím vydal svůj zásadní teoretický spis \"\"O duchovnosti v umění\"\". Rozvedl v něm Goethovu nauku o barvách a kromě toho pojednal také o geometrických formách: kruhu, polokruhu, trojúhelníku, čáře.\n\nKandinskij věřil, že hudba a malířství jsou si blízké. Barvy a formy podle jeho pojetí vystupují z hloubi duše stejně jako hudba. Proto také pro názvy svých obrazů používal termínů z oblasti hudby: \"Improvizace\", \"Imprese\", \"Kompozice\". Byl přesvědčen, že podobně jako hudební skladby mají i obrazy svůj rytmus. Velice si cenil Skrjabina, který naopak usiloval o vyjádření barev prostřednictvím tónů. Kandinskij měl mezi soudobými skladateli mnoho blízkých přátel, zejména Arnolda Schoenberga.\n\nPřibližně od roku 1920 se na Kandinského obrazech začínají objevovat geometrické prvky jako výseče kruhů a pravoúhelníků, tečky a zalomené linie, mající funkci významových znaků. Sovětští malíři ovšem Kandinského tvorbě vyčítali formalismus a přílišné podřízení subjektivním pocitům. Duchovní složka skutečně nikdy z Kandinského tvorby nevymizela; vyplývalo to z jeho psychického zakotvení a zájmů: zajímal se o teosofii, hudbu, fascinovaly ho ale také nové objevy ve fyzice. Právě v atomizaci obrazové plochy lze spatřovat jeden důsledků jeho zájmu o fyziku a matematiku.\n\nV posledních deseti letech života ve Francii namaloval Kandinskij téměř 150 olejomaleb a asi 200 akvarelů. Posledním z nich je olejomalba na kartonu s názvem \"\"Zmírněný elán\"\" z léta 1944. V obrazech z posledních pěti let malíř ryzí abstrakci opouští. Rozmísťuje na ně různé hravé biomorfní tvary odvozené ze světa flóry a fauny. Přiblížil se tak dílům surrealistů a Joana Miró.\n\nNejvíce Kandinského obrazů je umístěných v městské galerii Lenbachhaus v Mnichově. U příležitosti svých 80. narozenin věnovala Kandinského dlouholetá přítelkyně Gabriele Münterová městu Mnichov svou sbírku obrazů. Obsahovala přes 80 děl Kandinského do roku 1914 a mnoho obrazů ostatních příslušníků hnutí \"Der Blaue Reiter\". Kolekce Kandinského díla vlastní rovněž Centre Georges Pompidou v Paříži, Guggenheimovo muzeum v New Yorku a Benátkách, Ermitáž a další prestižní galerie.\n\n"}
{"id": "273422", "url": "https://cs.wikipedia.org/wiki?curid=273422", "title": "Nora", "text": "Nora\n\nNora má více významů:\n\n\n\n\n"}
{"id": "273426", "url": "https://cs.wikipedia.org/wiki?curid=273426", "title": "Wolfmother", "text": "Wolfmother\n\nWolfmother je australská hard rocková kapela ze Sydney vzniklá roku 2000. Její zvuk se blíží hard rocku sedmdesátých let, připomíná hudbu Led Zeppelin nebo Black Sabbath. Debutovali roku 2006 albem Wolfmother, které se stalo čtyřikrát platinové. Vydali DVD \"Please Experience Wolfmother Live\". Spolupracovali na soundtracku k filmu Spider-Man 3, Hangover a ke hře Flatout 2, kde přispěli skladbou Pyramid a Dimension. V roce 2007 zahráli na charitativní akci Live Earth v Sydney. V roce 2007 získali cenu Grammy za skladbu Woman. \nV srpnu 2008 kapela oznámila rozpad na základě nevyřešených osobních i hudebních sporů mezi frontmanem Andrew Stockdalem a zbytkem skupiny. Následoval odchod Chrise Rosse a Mylese Hesketta, načež se Stockdale rozhodl pokračovat pod zažitým názvem Wolfmother. Hledá a nachází nové muzikanty, se kterými na začátku třetího čtvrtletí roku 2009 představuje světu novou desku, která nese název \"Cosmic Egg\", podle anglického názvu jogínské \"polohy plodu\". Album se nese opět v duchu soundu kapel sedmdesátých let, a vyznačuje se větší syrovostí oproti debutu.\n"}
{"id": "273427", "url": "https://cs.wikipedia.org/wiki?curid=273427", "title": "Stanislav Zindulka", "text": "Stanislav Zindulka\n\nStanislav Zindulka (5. května 1932 Jilemnice – 14. března 2019 Praha) byl český herec, který ztvárnil řadu divadelních i filmových rolí. Za vedlejší roli ve filmu \"Babí léto\" byl oceněn Českým lvem.\n\nJeho životní kredo bylo: „\"Lepší se utahat než zrezivět\"“.\n\nDětství a mládí prožil ve svém rodišti. Na divadelní prkna vstoupil poprvé jako pětileté dítě v představení \"Prodané nevěsty\" jilemnických ochotníků. V roce 1951 maturoval na gymnáziu v Jilemnici. Poté začal studovat na Divadelní fakultě akademie múzických umění v Praze; vedoucí jeho studijní skupiny byla Vlasta Fabianová. Studium ukončil v roce 1955 rolí Puka ve hře \"Sen noci svatojánské\", kterou režíroval spolužák Ján Roháč.\n\nPo ukončení vysoké školy nastoupil do divadelního angažmá v tehdejším Krajském oblastním divadle Hradec Králové. Angažoval ho tehdejší umělecký ředitel divadla Milan Pásek. Zde působil s jednoroční přestávkou (v sezóně 1959–1960, kdy účinkoval ve Státním divadle v Brně) do roku 1967. Během angažmá odehrál na sedmdesát převážně velkých rolí. V Hradci Králové také spolupracoval s ochotníky, vedl pro ně semináře a pomáhal s režií ochotnických představení v okolí.\n\nV roce 1966 dostal Milan Pásek nabídku na post ředitele Divadla bratří Mrštíků v Brně. Přijal ji a během sezóny 1966–1967 nabídl sedmi hradeckým hercům včetně Zindulky, aby s ním šli do Brna. Na této scéně působil Stanislav Zindulka od roku 1968 do roku 1989 a vytvořil zde téměř stovku rolí různého charakteru i rozsahu. Od podzimu 1968 do září 1975 vyučoval na brněnské konzervatoři; k jeho žákům patřili Libuše Šafránková, Dagmar Veškrnová, Oldřich Kaiser, Vladimír Hauser aj. V 70. letech také začal spolupracovat s brněnským loutkovým divadlem Radost.\n\nOd září 1989 nastoupil na třetinový úvazek do Městských divadel pražských, kde působil do roku 1992 – zpočátku na scéně Divadla ABC (1990, \"Lhář a jeho rod\", \"Andělika a laskavec\", \"Černí baroni aneb Muzeum stali\", \"A nezbývá než se smát...\"), v letech 1991–1992 na scéně nově otevřeného Divadla „K“ (\"Bílé manželství\"), resp. Divadla Ká (\"Sbohem, lidi\", \"Troilus a Kressida\", \"Miláček Jakub a jeho pán\", \"Zámek\") čili někdejšího i pozdějšího Divadla Komedie. V krátkém období bez stálého angažmá nastudoval s režisérem Michaelem Tarantem \"Hledání světla\" (1993, Divadelní sdružení Théseus Praha), zahrál si Lízala v \"Maryše\" (1994, Divadlo F. X. Šaldy Liberec) a Maxe Silvermana ve hře \"Sbohem, lidi\" (1994, Městské divadlo Mladá Boleslav). V roce 1994 se stal členem uměleckého souboru Činoherního klubu.\n\nOd roku 1959 byl ženatý. S manželkou Milenou měli dva syny: Jakuba (*1966), který působí jako herec (stejně jako jeho manželka Kateřina Zindulková), a Ondřeje, matematika působícího na katedře matematiky Stavební fakulty ČVUT v Praze. Měl také vnoučata Adélu, Terezu, Markétu a Mikuláše.\n\nNa konci roku 2018 se definitivně rozloučil s divadelním působením. Dne 14. března 2019 oznámil ředitel Činoherního klubu Vladimír Procházka, že Stanislav Zindulka téhož dne ve svých 86 letech zemřel.\n\n\n\n\n\n\n\n\n\n"}
{"id": "273430", "url": "https://cs.wikipedia.org/wiki?curid=273430", "title": "Roger ze San Severina", "text": "Roger ze San Severina\n\nRoger ze San Severina byl v letech 1277 - 1282 \"bailiffem\" (místodržícím) Jeruzalémského království. Byl odeslán s malým oddílem vojska jedním z držitelů práv k jeruzalémskému trůnu, sicilským králem, Karlem z Anjou do hlavního města království Akkonu, aby zde zastupoval svého krále a hájil jeho práva.\n\nKarel z Anjou, který byl bratrem francouzského krále Ludvíka IX., získal práva na jeruzalémskou korunu koupí od titulární antiochijské kněžny Marie, která byla po smrti jeruzalémského krále Konráda III. v roce 1268 jedním ze šlechticů v Jeruzalémském království, která mohla na trůn vznášet nároky. O nástupnictví se Marie (a posléze Karel z Anjou) nicméně musela přít s kyperským králem Hugem III.\n\nRoger po příjezdu do Svaté země nalezl podporu pro Karlovy zájmy u Benátské republiky a Templářů. V té době vykonával funkci \"bailiffa\" Balian z Ibelinu, pán z Arsufu, který zpočátku odmítl Rogera i s jeho doprovodem vpustit do akkonské citadely, až dokud nedostal dokumenty podepsané Karlem z Anjou, kněžnou Marií a papežem Janem XXI. Řád Johanitů a také jeruzalémský patriarcha Jean de Versailles odmítl do situace zasáhnout. Křižácký stát, který se nazýval Jeruzalémským královstvím se však proměnil v anarchii. Roger požadoval na místních baronech přísahu Karlovi z Anjou, někteří z nich však odmítli uznat královskou autoritu bez rozhodnutí \"Královské rady\" () Jiný baroni požadovali na králi Hugovi III., aby je zprostil jejich přísah, on to však odmítl a Roger ze San Severina začal hrozit konfiskacemi majetku šlechticů, kteří mu nebudou loajální. Baroni se podřídili. Nakonec Rogerovi hrabě z Tripolisu Bohemund VII. připustil regentství Jeruzalémského království.\n\nRoger ze San Severina dále vládl zbytkům latinského království na Blízkém východě v míru. Pokračoval ve spojenectví s mamlúckým sultánem Kalavunem a na žádost Karla z Anjou příměří mezi křesťany a muslimy Roger vyjednal v roce 1281 na dalších deset let. Spojenectví s mamlúky Roger dodržoval a odmítl se spojit proti nim s perským ílchánem Akabou a jeho mongolským vojskům v bitvě u Homsu. Bitvu nakonec mamlúci vyhráli a Roger osobně poblahopřál Kalavunovi k vítězství. Když se 30. března 1281 Roger dozvěděl o povstání zvaném „Sicilské nešpory“, jmenoval v Akkonu Oda Poilechiena svým nástupce a odplul zpět do Itálie.\n\n"}
{"id": "273432", "url": "https://cs.wikipedia.org/wiki?curid=273432", "title": "Rakovnický potok", "text": "Rakovnický potok\n\nRakovnický potok (dříve zvaný Rokytka) je levostranný přítok řeky Berounky v okrese Rakovník ve Středočeském kraji. Jedná se o jeden z nejdelších potoků v ČR. Je dlouhý 48,5 km a plocha jeho povodí měří 367,9 km².\n\nPotok pramení v nadmořské výšce 577,7 m, zhruba 1600 m jihovýchodně od vsi Drahouš, která se nachází jižně od města Jesenice ve Středočeském kraji. Nejprve jeho tok směřuje na severozápad. Po zhruba 3 kilometrech napájí \"Krtský rybník\", pod nímž u Krtských skal se obrací na severovýchod k městu Jesenice, kde vzdouvá jeho vody \"Velký rybník\". Po dalších 3 kilometrech si potok razí cestu hlubokým zalesněným údolím k obci Oráčov, kde se stáčí více k východu. Dále potok protéká obcemi Švihov, Pšovlky a městečkem Senomaty. Po dalších zhruba 4 kilometrech východním směrem vtéká do města Rakovník, pod nímž se stáčí k jihovýchodu, protéká osadou Chlum, obcemi Lašovice, Pustověty a Městečkem. Pod hradem Křivoklát v Roztokách u Křivoklátu se vlévá zleva do řeky Berounky na jejím 62,4 říčním kilometru v nadmořské výšce 240 m. \n\n\nPrůměrný průtok u ústí činí 0,86 m³/s.\n\nV úseku mezi městy Jesenice a Rakovník údolím potoka prochází železniční trať č.161 a silnice II. třídy č. II/228. Údolím potoka mezi Rakovníkem a jeho ústím je dále vedena železniční trať č.174, a v úseku od obce Městečko také silnice II. třídy č. II/227.\n\nZ Rakovníku vede údolím Rakovnického potoka Cyklotrasa č.303, směřující do Křivoklátu a dále pak přes Točník a Žebrák až do Hořovic. \n\n"}
{"id": "273434", "url": "https://cs.wikipedia.org/wiki?curid=273434", "title": "Čertův hrádek (hrad, okres Blansko)", "text": "Čertův hrádek (hrad, okres Blansko)\n\nČertův hrádek (též Olomučany) je zřícenina hradu ležícího nad údolím s řekou Svitavou u Blanska v katastru obce Olomučany. Od roku 1964 je chráněna jako kulturní památka.\n\nHrad Olomučany byl vybudován v 2. polovině 13. století, což dokládají nálezy středověké keramiky. Jeho první majitelé nejsou známi. Zboží počátkem 14. století pravděpodobně získal Jindřich z Lipé, který s králem Janem Lucemburským vyměnil Žitavsko za statky na Moravě. V roce 1346 totiž při dělení jeho majetku dostali Olomučany jeho synové Jindřich, Pertold a Čeněk z Lipé. Poté byl hrad v držení Viléma z Opatovic, který jej vlastnil nejspíše v letech 1374–1391. Od roku 1406 do roku 1437 se v listinách objevuje jako majitel Jan Bidlo, který měl svoje sídlo v Otradicích.\n\nNázev tohoto hradu byl dle starší literatury odvozen buď od Hynka Suchého Čerta nebo od Jakuba Čerta z Bořitova, což je však pouze jen historicky nedoložitelná pověst. Skutečné jméno hradu je Olomučany a svůj současný název \"Čertův hrádek\" získal až na podkladě lidové tvořivosti. Lze předpokládat, že hrad zanikl za husitských válek či krátce předtím.\n\nPodle lidových vyprávění byl hrad vybudovaný v nezvykle krátké době neznámým rytířem. Hovořilo se o tom, že je to dílo samotného ďábla, který v okolních vesnicích unášel ženy a věznil je na hradě.\n\n\n"}
{"id": "273445", "url": "https://cs.wikipedia.org/wiki?curid=273445", "title": "Sokolia dolina", "text": "Sokolia dolina\n\nSokolia dolina je úžina v Slovenském ráji.\n\nRoklina dlouhá asi 4 kilometry ústí do Bieleho potoka v údolí tzv. Tomášovskej Belej a její vrchol se nachází na úpatí Veľkej Poľany. V roklině je největší vodopád v Slovenském ráji - Závojový vodopád vysoký 75 metrů. Vedle vodopádu se, na rozdíl od staré trasy, která vodopád obcházela, prochází po svislém žebříku. V roklině se nachází také Bočný vodopád, Skalný vodopád, Závojový vodopád a Vyšný vodopád. \n\nSokolia dolina byla objevena jako jedna z posledních a to v roce 1910 L. Rokfalussym. Nyní je rokle přístupná po žluté turistické značce z Tomášovskej Belej na rozcestník Sokolia dolina-vrch u Biskupských chýžok.\n\n\nInformace o Sokolí dolině (sk)\n"}
{"id": "273449", "url": "https://cs.wikipedia.org/wiki?curid=273449", "title": "Děkanát Kyjov", "text": "Děkanát Kyjov\n\nDěkanát Kyjov je územní část Olomoucké arcidiecéze. Tvoří ho 12 farností, z toho 7 obsazených. Má rozlohu 270 km. K září 2017 byl děkanem Vladimír Mrázek, farář v Kyjově, místoděkanem Bedřich Horák. V děkanátu slouží 8 diecézních kněží. Kostelů a kaplí je celkem 31. Na území děkanátu žilo v roce 2016 ve 23 obcích přes 38 100 obyvatel.\n\nPůvodní kyjovský děkanát vznikl 1. ledna 1785 v návaznosti na založení brněnské diecéze roku 1777 a s tím související změny v administrativním dělení arcidiecéze olomoucké. Ambiciózní kyjovský farář František Bernard Dědek tehdy prý u bohatého hodovního stolu přesvědčil prvního olomouckého arcibiskupa Colloreda, aby zřídil v jeho městě děkanství. Tento děkanát zanikl v roce 1872, kdy byl spolu s děkanátem bzeneckým (založeným roku 1730) zrušen a namísto nich byl vytvořen děkanát bzenecko-kyjovský. Při další reorganizaci arcidiecéze v roce 1952 byl pak tento děkanát přejmenován na pouze \"kyjovský\".\n\n"}
{"id": "273450", "url": "https://cs.wikipedia.org/wiki?curid=273450", "title": "Grand Prix Bari 1951", "text": "Grand Prix Bari 1951\n\n"}
{"id": "273451", "url": "https://cs.wikipedia.org/wiki?curid=273451", "title": "Opera v Sydney", "text": "Opera v Sydney\n\nOpera v Sydney je stavba navržená v roce 1956 dánským architektem Jørn Utzonem. Otevřena byla v roce 1973. Nachází se v přístavu Port Jackson v australském městě Sydney, v místě zvaném \"Bennelong Point\" a je zařazena na seznam Světového dědictví pod hlavičkou UNESCO.\n\nV roce 1956 byla vládou Nového Jižního Walesu vyhlášena mezinárodní architektonická soutěž na operní budovu. Podle zadání měla budova disponovat jedním velkým sálem pro 3000 diváků a jedním menším pro 1200 diváků. Do soutěže bylo zasláno 233 návrhů z 23 zemí. V soutěži zvítězil návrh v té době nepříliš známého dánského architekta Jørn Utzona. Kuriózní je, že původně byl Utzonův návrh ze soutěže vyloučen. První cenou byl projekt oceněn až na podnět věhlasného architekta Eero Saarinena. \n\nStavba se potýkala s mnoha problémy, ať už technického, ale i politického rázu. Sám Utzon se na stavbě přestal podílet v roce 1966, pro neustálé spory s vládou Nového Jižního Walesu. Stavba byla svěřena australským architektům, kteří ne vždy respektovali Utzonovy projekty, což se projevilo obzvláště na interiérech. Původní rozpočet 7 000 000 australských dolarů byl mnohonásobně překročen, náklady se vyšplhaly až na 102 miliónů. Stavba byla dokončena v roce 1973, což je o deset let později, než bylo původně předpokládáno. První divadelní představení bylo odehráno 28. září 1973, přestože oficiálně byla Opera v Sydney otevřena až 20. října 1973 královnou Alžbětou II.\n\nV červenci 2005 byla budova zařazena na seznam australského kulturního dědictví. 29. června 2007 zapsalo UNESCO Operu v Sydney na seznam Světového kulturního dědictví. Jedná se o první stavbu zapsanou na tento seznam ještě za autorova života.\n\nStavba se stala nejznámějším atributem Austrálie, známém po celém světě. Její architektonické hodnoty jsou uznávány trvale a bez jakýchkoliv pochyb. Její místo v dějinách světové kultury je neotřesitelné.\n\nV srpnu 2016 byla ohlášena celková modernizace budovy v hodnotě 202 milionů australských dolarů, tj. asi 3,8 miliardy korun, zejména za účelem zlepšení akustiky v interiéru. Začátek šestileté rekonstrukce byl ohlášen na květen 2017.\n\nCelý komplex se rozkládá na ploše 1,8 hektarů. Zahrnuje pět hlavních sálů, výstavní síň, nahrávací studio i restaurace. Střechy jsou pokryté světlými keramickými dlaždicemi. Nejvyšší ze střech ční 65 m nad hladinu okolního moře.\n\nOperní sál má celkem 1507 sedadel, zatímco v koncertním sále je 2679 míst. V tomto sále jsou také umístěny největší mechanické varhany na světě, které mají celkem 10 154 píšťal.\n\nOpera v Sydney je mistrovským dílem architektury 20. století. Jeho význam je založen na jejím jedinečném designu a konstrukci; Svými významnými inženýrskými a technologickými inovacemi se stavba stala světově proslulou ikonou architektury. Byl to odvážný a vizionářský experiment, který měl trvalý vliv na vznikající architekturu konce 20. století. Utzonova originální konstrukční koncepce a jedinečný přístup k budování daly impuls ke kolektivní tvořivosti architektů, inženýrů a stavitelů. Novátorské úspěchy společnosti Ove Arup pomohly Utzonovi vidět realitu. Návrh představuje výjimečnou interpretaci a reakci na umístění v přístavu Sydney. Opera v Sydney je mimořádná univerzální hodnotou svých úspěchů v oblasti konstrukčního inženýrství a technologie budov. Stavba je jedinečnou uměleckou památkou a ikonou, která je přístupná veškeré společnosti.\n\n"}
{"id": "273452", "url": "https://cs.wikipedia.org/wiki?curid=273452", "title": "Fulcher ze Chartres", "text": "Fulcher ze Chartres\n\nFulcher ze Chartres ( \"Foucher de Chartres\", \"Fulcherus Carnotensis\"; kolem 1059 Chartres nebo poblíž – kolem 1127) byl kronikář a účastník první křížové výpravy. Jeho texty jsou psány v latině.\n\nFulcher ze Chartres studoval na kněze nejspíše v chartresské škole. Pravděpodobně se nikdy ani nestal členem zdejší kapituly, protože jeho jmého není vedeno v záznamech \"Hodnostářů Církve, Naší Paní chartresské\".\n\nDetaily z koncilu v Clermontu v jeho kronice říkají, že koncil navštívil osobně, či znal někoho, kdo se jej osobně účastnil (možná biskupa Iva ze Chartres, který také měl vliv na Fulcherovo smýšlení a názory na církevní reformy a boj o investituru mezi papežem a římsko-německým císařem).\n\nPoté, co byla vypravena první křížová výprava, připojil se Fulcher k doprovodu hraběte Štěpána z Blois a Roberta Normanského, kteří roku 1096 se dali cestou z jižní Francie severní Itálií, vstoupili do Byzantské říše z Bari a roku 1097 dorazili do Konstantinopole, kde se připojili k ostatním účastníkům výpravy. Výprava dále táhla Anatolií do města Kahramanmaraş, kde se kaplan dal do služeb Balduina z Boulogne. Krátce poté hlavní armáda roku 1097 dorazila do Antiochie. Fulcher však následoval svého nového pána, který se oddělil od hlavního vojska, na tažení dále na východ, kde Bladuin odsadil Edessu a založil tak první křižácký stát Edesské hrabství.\n\nPoté, co byl v roce 1099 dobyt Jeruzalém, Balduin i s Fulcherem se tam vydali, aby splnili svou poutnickou povinnost. Když se o rok později stal Balduin jeruzalémským králem, Fulcher byl stále v jeho službách a pravděpodobně pokračoval ve své funkci kaplana až do roku 1115. Poté se stal kanovníkem v Chrámu Svatého hrobu v Jeruzalémě, kde pečoval a zodpovídal za relikvie a poklady, které se nacházely v kostele. Fulcher ze Chartres zemřel někdy na jaře roku 1127.\n\nSvou kroniku \"Historia Hierosolymitana\" (\"Historie Jeruzalémská\") Fulcher začal psát již na podzim roku 1100, nejpozději na jaře 1101 na popud svých přátel, se kterými cestoval na první křížové výpravě, včetně Balduina z Boulogne. Její původní verze se do dnešních dnů nedochovala, ale již za autorova života je kronika dostala do Evropy, kde byla upravována. Kronika byla již roku 1106 dokončena a sloužila jako podklad pro Guiberta de Nogent, Fulcherova současníka v Evropě.\n\nFulcher ze Chartres měl přinejmenším na starosti jednu knihovnu v Jeruzalémě, ze které měl přístup k dopisům a různým materiálům týkajících se křížové výpravy. V jeho knihovně se nacházela díla jako \"Historia Francorum\" od dalšího kronikáře první křížové výpravy Raimonda z Aguilers, který byl ve službách hraběte z Toulouse Raimonda de Saint-Gilles a anonymní \"Gesta Francorum\", které mu sloužily jako zdroj pro události, jichž nebyl očitým svědkem.\n\nSvou kroniku rozdělil do tří svazků. První pojednává o událostech od koncilu v Clermontu až do dobytí Jeruzaléma a zřízení Jeruzalémského království Godefroiem z Bouillonu. To zahrnuje také nadšený popis hlavního města Byzance Konstantinopole. Druhý svazek popisuje činy Balduina z Boulogne, který nastoupil jako král Jeruzaléma po svém bratrovi Godefroiovi od roku 1100 do roku 1118. Třetí a poslední svazek pojednává o životě dalšího jeruzalémského krále a bratrance Balduina I. Balduina II. až do roku 1127, kdy se v Jeruzalémě objevila epidemie, které podlehl i Fulcher ze Chartres. Druhý svazek kroniky je psán v rozmezí let 1109-1115 a třetí svazek v letech 1118-1127.\n\nFulcherovo dílo je užito mnoha dalšími kronikáři, kteří žili v pozdějších dobách. Vilém z Tyru a Vilém z Malmesbury používali jeho kroniku jako zdroj pro své vlastní práce. Jeho kronika je obecně vzato přesná, i když ne docela. Byla vydána v \"Recueil des historiens des croisades\" a \"Patrologia Latina\" a kritická edice latinského textu byla vydána Heinrichem Hagenmeyerem v roce 1913.\n\n\n\n\n"}
{"id": "273454", "url": "https://cs.wikipedia.org/wiki?curid=273454", "title": "Jindřich I.", "text": "Jindřich I.\n\nJméno Jindřich I. neslo více panovníků a dalších osob:\n\nKrálové:\n\nVévodové\n\nKnížata:\n\nHrabata:\n\nBiskupové:\nŠlechtici:\n"}
{"id": "273455", "url": "https://cs.wikipedia.org/wiki?curid=273455", "title": "Solomon R. Guggenheim", "text": "Solomon R. Guggenheim\n\nSolomon R. Guggenheim (2. února 1861 Philadelphia – 3. listopadu 1949 New York City) byl americký průmyslník, filantrop a mecenáš.\n\nSolomon Robert Guggenheim se narodil v rodině bohatého podnikatele a majitele dolů, který do USA přišel 1848 ze Švýcarska. Tam Guggenheim také studoval, po návratu pracoval v rodinné firmě, která obchodovala s mědí, založil \"Yukon Gold Company\" a velmi zbohatl. Počátkem 30. let ho německá šlechtična a později první ředitelka jeho muzea H. von Rebay přesvědčila, aby začal sbírat moderní umění. Guggenheim nakoupil díla V. Kandinského a dalších, roku 1937 založil Guggenheimovu nadaci (\"Solomon R. Guggenheim Foundation\") na podporu moderního umění a roku 1939 otevřel v New Yorku \"Museum of Non-Objective Art\", kde zpřístupnil své sbírky. Roku 1943 pověřil architekta Frank Lloyd Wrighta, aby navrhl novou budovu muzea. Zemřel roku 1949, dnešní Guggenheimovo muzeum bylo postaveno teprve v letech 1956-1959.\n\n"}
{"id": "273456", "url": "https://cs.wikipedia.org/wiki?curid=273456", "title": "Kapp Records", "text": "Kapp Records\n\nKapp Records byla nahrávací značka založená v roce 1955 Davidem Kappem, bratrem Jacka Kappa (který založil americkou Decca Records v roce 1934). \n\n\n\n\n"}
{"id": "273458", "url": "https://cs.wikipedia.org/wiki?curid=273458", "title": "Veverka kapská", "text": "Veverka kapská\n\nVeverka kapská (\"Xerus inauris\") je drobný hlodavec obývající Jižní Afriku: Botswanu, Lesotho, Namibii a Zimbabwe, kde se vyskytuje ve vyprahlých savanách v tropickém nebo subtropickém podnebném pásu.\n\nVeverka kapská je drobná veverka měřící zhruba 20-30 cm na délku s hmotností kolem 575 g. Má dlouhé hmatové vousky, válcovité tělo a silné zadní končetiny, které ji umožňují obratně a rychle skákat. Zbarvení, ale také velikost veverky kapské je rozlišné a liší se podle několika poddruhů. Svrchu je zbarvena většinou pískově žlutě, aby mohla splývat se svým biotopem, po stranách se táhne bílý pruh a břicho má bílé. Vyklenuté oči lemuje bílý proužek, čenich a konce končetin jsou rovněž bílé. Huňatý ocas, měřící obvykle kolem 18-26 cm, je zhruba stejně zbarvený jako vrchní strana těla, jenom konec je tmavý.\n\nVeverky kapské žijí v několikačlenných skupinách, v kterých bývá obvykle 6 až 10, v některých případech až 30 členů. Jsou to velice bystrá a plachá zvířata a při hledání potravy, kterou se stávají obvykle semena, nejrůznější plody, kořeny, ale i hmyz nebo ptačí vejce, se několikrát staví na zadní končetiny, aby měla větší rozhled a pokud spatří jen nejmenší náznak nebezpečí (jejich hlavními predátory jsou mangusty žíhané (\"Mungos mungo\") a šakali čabrakoví (\"Canis mesomelas\")), ihned vydají poplašný signál a všichni členové skupiny bleskově zmizí v nedalekých norách. Tyto nory bývají poměrně rozsáhlé (mohou zabírat i území větší než 100 m) a veverka kapská je dokáže díky svým ostrým drápům vyhloubit i v tvrdé, suché a kamenité zemi, která se povětšinou nachází v jejich biotopu. Slouží také jako úkryt před přímým a prudkým slunečním žárem, jelikož je v norách o něco nižší teplota než venku. Pokud však teplota nepřesáhne hranici zhruba 48 °C, využívají slunečního žáru ke slunění, které mají velice rády a při kterém svůj huňatý ocas používají jako slunečník. Velkou část vody velice potřebné k životu v těchto podmínkách získávají také ze své potravy.\n\nSamice rodí po 46-78 denní březosti ve své noře 1-3 slepá a holá mláďata. Prvních několik dnů svého života tráví v norách, kam jim matka nosí potravu. Mezi 21. až 22. dnem života otevírají oči a již v osmi týdnech většinou opouštějí matku. Veverka kapská se v přírodě nedožívá obvykle více než 3 let, v zajetí se může výjimečně dožít až 15 let.\n\nV posledních letech se stala veverka kapská poměrně oblíbenou jak v zoologických zahradách, tak v soukromých chovech. Patří však stále k raritně chovaným druhům. V celé Evropě ji v srpnu 2019 chovalo jen 18 zoo.\n\nV Česku byl v létě 2019 tento druh k vidění ve čtyřech zoo:\n\n\nV průběhu roku 2018 bylo odchováno osm mláďat (tři samci, pět samic). Na konci roku 2018 bylo chováno šest jedinců (dva samci, čtyři samice). V září 2019 byli dovezeni dva samci ze zoo v Rotterdamu. \n\nTento druh je k vidění v pavilonu Afrika zblízka v horní části zoo.\n\n"}
{"id": "273461", "url": "https://cs.wikipedia.org/wiki?curid=273461", "title": "Guggenheim", "text": "Guggenheim\n\nGuggenheim je rodinné jméno amerických průmyslníků a mecenášů; může znamenat:\n\n\n"}
{"id": "273463", "url": "https://cs.wikipedia.org/wiki?curid=273463", "title": "Kostel Nanebevzetí Panny Marie (Grunta)", "text": "Kostel Nanebevzetí Panny Marie (Grunta)\n\nKostel Nanebevzetí Panny Marie v obci Grunta v okrese Kolín ve Středočeském kraji je významnou neorománsko-secesní stavební památkou. Na seznam nemovitých kulturních památek byl zapsán v roce 1958. V Památkovém katalogu Národního památkového ústavu je zaznamenán 4. stupeň ohrožení, t.j. havarijní stav této památky, která spolu s přilehlým areálem hřbitova a márnice představuje v daném místě významný krajinotvorný prvek.\n\nKostel, doložený již roku 1305 byl v letech 1367–1398 nákladem horníků z nedaleké Kutné Hory přestavěn a rozšířen. Roku 1814 byl s výjimkou věže a šnekového schodiště kostel pro špatný stav zbourán a nahrazen roku 1817 dokončenou prostou lodí s trojboce ukončeným presbytářem.\n\nSoučasná mohutná novorománská trojlodní bazilika s dvojicí západních věží byla vybudována v letech 1905–1908 podle plánu c. k. stavebního rady, architekta Rudolfa Vomáčky a J. Sklenáře. Orientovaný kostel stojí, stejně jako jeho předchůdci, uprostřed hřbitova na jižním okraji obce. Hřbitov je obehnaný zdí s neogotickým cimbuřím a neorománskou márnicí v jeho jižní části. Výstavbu kostela z větší části financoval majitel panství Býchory a významný houslista Jan Kubelík. Novostavba byla vyzdobena pozoruhodnými, secesizujícími malbami malíře Františka Urbana a jeho manželky. Secesně-neorománský je též kompletně celý mobiliář kostela.\n\nZ původního kostela byly ponechány pouze tři renesanční náhrobníky Libenických z Vrchovišť a gotický zvon nápisem \"„ave maria gratia + pane bozie dai swobodu tiem kdoz te milugi a twau prawdu wyznawagi“\"\n\nJe filiálním kostelem kutnohorské farnosti.\n"}
{"id": "273466", "url": "https://cs.wikipedia.org/wiki?curid=273466", "title": "Piráti Chomutov", "text": "Piráti Chomutov\n\nPiráti Chomutov je český klub ledního hokeje, který sídlí v Chomutově v Ústeckém kraji. Založen byl v roce 1945 pod názvem ČSK Chomutov. Svůj současný název nese od roku 2011. V baráži sezóny 2011/12 porazili Mladou Boleslav (v poměru 4:3 na zápasy) a v sezonách 2012/13 a 2013/14 hráli nejvyšší soutěž v České republice. V sezóně 2014/15 klub působil v 1. české hokejové lize, do které sestoupil v barážových zápasech sezony 2013/14. Od sezóny 2019/20 působí v 1. lize, druhé české nejvyšší soutěži ledního hokeje. Klubové barvy jsou modrá, bílá a červená.\n\nSvé domácí zápasy odehrává v Rocknet aréně s kapacitou 5 250 diváků.\n\nSoučasný chomutovský klub byl založen v roce 1945 jako ryze český sportovní klub. Ve městě nahradil úspěšný německý sportovní klub DFK Komotau (v letech 1939–1945 působící jako NSTG Komotau), který byl po vysídlení německého obyvatelstva nenávratně zrušen. Postup do nejvyšší soutěže si zajistili v sezoně 1950/51, kdy jim výrazně pomohla legenda chomutovského hokeje Miroslav Kluc, který se stal čtyřikrát nejlepším střelcem ligy. V této soutěži se udrželi až do sezony 1963/64, a tak museli po třinácti letech nejvyšší soutěž opustit. V roce 1967 se sem opět vrátili, ale hned spadli. Pět let hráčům trvalo, než se vrátili do kýžené nejvyšší soutěže, jenomže z ní zase hned spadli zpátky. 80. a 90. léta byla pro klub absolutním propadákem, když rok 1984 znamenal sestup do 2. národní ligy.\n\nVysvobození přišlo až v roce 1997, kdy koupili práva na 1. ligu od Ústí nad Labem. Od této doby byla největším úspěchem baráž o extraligu roku 2001, v níž nakonec prohráli. O 9 let později se však podařil severočeskému týmu podobný úspěch a postoupili znovu do baráže o extraligu tentokrát proti týmu BK Mladá Boleslav. Ale i tady svůj boj severočeský tým prohrál poměrem 4:1 na zápasy. Následující sezonu 2010/2011 tým posílil o zkušené borce z extraligy, ale i přes velké úsilí se nepodařilo postoupit do baráže o extraligu a tým prohrál ve finále první ligy s Ústím. Po sezoně byl slavnostně otevřena nová multifunkční aréna v lokalitě Zadní Vinohrady, na kterém začnou od nové sezony 2011/2012 pod vedením nového trenéra Václava Sýkory bojovat o vytoužený postup do extraligy. V této sezoně tým obsadil po základní části celkově 2. místo. V semifinále play off však došlo k velkému překvapení - Chomutov nejprve urval 3 vítězství nad Olomoucí, následně však 2x prohrál. Na to pak zareagovalo vedení klubu a v probíhajícím play off odvolalo trenéra Sýkoru i s asistentem Votrubou. K týmu přišel Jiří Doležal, asistenty se mu stali Leo Gudas a Stanislav Mikšovic. Pod jejich vedením pak tým nejprve v 7. zápase porazil Olomouc, ve finále pak rovněž v 7. utkání zdolal Ústí nad Labem a stal se celkovým vítězem play off 1. ligy. V baráži se tak klub střetl s posledním extraligovým celkem BK Mladá Boleslav a sérii vyhrál 4:3. Chomutov tak od následujícího ročníku, tedy 2012/13, hraje extraligu. Chomutov dostal jedinečnou příležitost změřit síly se špičkovými evropskými celky v rámci turnaje European Trophy, kde ve své skupině obsadil druhé místo. Postupu na vrchol šampionátu Red Bull Sallute se však Piráti nedočkali. Na úkor severočeského klubu totiž postoupil slovenský klub HC Slovan Bratislava, který pořádal finále tohoto prestižního turnaje. I začátek sezóny chomutovskému klubu vyšel, avšak o pár kol později se začala projevovat nemohoucnost střílet branky. Tato křeč paralyzovala Piráty až do konce sezóny, o místo také postupně připravila trenéra Jiřího Doležala, později i Mikuláše Antonika. Po strmém pádu tabulkou až na poslední místo museli krušnohorci obhajovat Tipsport extraligu až v baráži, na kterou je již připravoval kouč Jiří Čelanský. Nakonec se zadařilo a severočeský celek obsadil v barážové čtyřce první místo, Extraliga tedy byla i pro sezónu 2013/2014 zachráněna.\n\nTrenér Čelanský dostal důvěru i pro následující sezonu. Do té však Piráti nevstoupili příliš přesvědčivě, výkony nebyly dobré - především bodově. Vedení vyměnilo některé hráče, dokonce došlo i na pokuty. Ale ani to nepomohlo, a když se tým před reprezentační pauzou propadl na poslední místo, došlo nakonec k odvolání trenéra Čelanského, který byl nahrazen Josefem Turkem. Oživení však nepřinesl ani Josef Turek, mužstvo se i nadále drželo na poslední příčce a navíc začalo dost výrazně ztrácet na celky před sebou. V lednu bylo jasné, že tým patrně celý zbytek sezony zůstane na poslední příčce a baráži se nevyhne. Vedení klubu se ještě jednou pokusilo oživit mužstvo změnou trenéra, Josefa Turka nahradil Jaroslav Beck. Piráti však v základní části i nadále prohrávali jedno utkání za druhým a dokonce dosáhli na smutný rekord - 24 porážek v řadě. Chomutov se tedy spolu s předposledním Kladnem propadl do prolínací soutěže, se kterou měl zkušenosti již z předchozího ročníku. Tentokrát však baráž pro Chomutov skončila smutně (ostatně stejně jako pro dalšího extraligového účastníka, tedy pro Kladno). Ačkoli v prvních třech zápasech ztratil Chomutov pouhý bod, následovala série 4 porážek v řadě, v následných utkáních sice mužstvo sem tam nějaký bodík vyválčilo, ale vzhledem k tomu, že forma Olomouce a Mladé Boleslavi v baráži byla velice stabilní, na udržení mezi elitou to nestačilo. V předposledním 11. kole se definitivně rozhodlo - extraligu v baráži sezony 2013/2014 opustily, na úkor Boleslavi a Olomouce, oba extraligové celky - tedy Piráti Chomutov a Rytíři Kladno.\n\nKrátce po sestupu do 1. ligy přemýšlel majitel klubu Jaroslav Veverka starší o odchodu z chomutovského hokeje. Pro samotný klub by tím byly nadále jenom dvě varianty budoucí existence a to buď prodej jinému majiteli a nebo následná likvidace. Likvidace chomutovského klubu by měla špatné následky i pro jiné kluby v regionu. Přesněji SK Kadaň, již vlastní také pan Jaroslav Veverka a HC Klášterec nad Ohří. 1. května ovšem Jaroslav Veverka starší oznámil, že v Chomutově bude nadále pokračovat.\n\nNakonec se černý scénář nenaplnil, majitel se rozhodl i nadále pokračovat. Tým doznal jistých hráčských změn, současné také změny na postu trenéra, když se mužstva ujal zkušený trenér Břetislav Kopřiva. Změna v trenérském vedení a příchod nových hráčů se Chomutovu v nadcházející sezóně vyplatil. V druhé nejvyšší hokejové lize se prezentoval stabilními výkony, jež mu přinesly odměny v podobě účasti v play-off i výhru celé základní části, v níž překonal svůj dosavadní rekord v počtu získaných bodů.\n\n\nZdroj: \n\n\n\nZdroj: \n\n\n\nZdroj: \n\nZdroj: \n\n\n"}
{"id": "273469", "url": "https://cs.wikipedia.org/wiki?curid=273469", "title": "Vallo della Lucania", "text": "Vallo della Lucania\n\nVallo della Lucania je obec s 8 964 obyvateli v provincii Salerno, Oblast Kampánie.\n\n\"Počet obyvatel (v tis.)\"\n"}
{"id": "273470", "url": "https://cs.wikipedia.org/wiki?curid=273470", "title": "Challenge-handshake authentication protocol", "text": "Challenge-handshake authentication protocol\n\nChallenge Handshake Authentication Protocol (CHAP) slouží k prokazování totožnosti při použití protokolu PPP. Protokol CHAP řeší nedostatky protokolu PAP a je definovaný v .\n\nKlient i autentizační server sdílí stejný šifrovací klíč symetrické šifry. Autentizace v protokolu CHAP probíhá ve třech krocích.\n\n\nVýhoda protokolu CHAP je oboustranná autentizace, tj. autentizace klienta proti serveru a autentizace serveru proti klientovi.\n\nProti zneužití a odchycení hesla slouží serveru změna \"Challenge\" a narůstající identifikátor v odeslaných paketech. Klient při odesílání odpovědí serveru vkládá do paketu důsledně zkopírované identifikátory, které slouží serveru ke správnému vybrání \"Challenge\" pro vlastní výpočet pomocí hashovací funkce.\n\n"}
{"id": "273471", "url": "https://cs.wikipedia.org/wiki?curid=273471", "title": "Sojka III", "text": "Sojka III\n\nSojka III je bezpilotní průzkumný letoun (BPL) vyráběný Vojenským technickým ústavem letectva a PVO o. z.. Sojka III je určena pro vzdušný průzkum v reálném čase, sběr optických informací, monitorování dělostřelecké palby, rádiový průzkum a rušení nebo slouží jako vzdušný terč (nosič infračervených zářičů) při nácviku střelby tepelně naváděnými raketami. Letouny sloužily od května 1999 u 116. letky bezpilotních průzkumných prostředků, od října 2000 až do svého vyřazení v roce 2010 u roty bezpilotních průzkumných prostředků Pozemních sil AČR.\nCelý komplet Sojky tvoří:\nVzlet Sojky se provádí ze startovací rampy, pomocí raketového startovacího zařízení, který Sojce udělí vzletovou rychlost. Start je možný při proti směru větru o rychlosti 12 m/s nebo bočního větru maximálně 3 m/s. Kvůli dostatečné optické kvalitě je let realizovatelný do rychlosti větru 8 m/s. \nSojka III nabízí operátorovi celkem dva režimy letu a to poloautomatický a automatický\nPřistání se provádí buď za pomoci padáku do rychlosti 200 m/s a výšky minimálně 100 m nebo přistáním na spodní části trupu, ale v tomto případě pouze za pomoci operátora.\n\nLetoun je vyroben ze skelného laminátu a uhlíkových kompozitních materiálů. Je vybaven CCD TV kamerami, radiovým systémem, padákem, palubní avionikou a motorem s nádrží. Řízen je pomocí výškovky a křidélek. Trup je vybaven ukotvením na startovací rampu a spodní část je vyztužena, kvůli přistávání na břicho.\n\n\n"}
{"id": "273473", "url": "https://cs.wikipedia.org/wiki?curid=273473", "title": "Avionika", "text": "Avionika\n\nAvionika (z francouzského \"avionique\") je souhrnný název pro vybavení letadel elektrickými a elektronickými přístroji. Jako třeba autopilot, navigace nebo palubní počítač.\n\nAvionika se začala vyvíjet již v 18. století. V roce 1783 bratři Montgolfierové použili Barometr k měření nadmořské výšky. Slavní bratři Wrightovi používali avioniku také k měřeni rychlosti - pomoci anemometru. Brzy poté, byl letoun vybaven magnetickými kompasy, které měřily čísla, úhel náběhu lopatek na měření postoje, množstevní měřidla pro měření hladiny paliva, a tak dále. Přesto v prvních dnech byla navigace ještě prováděna vizuálně. Na konci roku 1920, avionika postupovala tak, že se uskutečnil první \"slepý\" let a přistání: navigace byla provedena pouze na základě gyroskopu a rozhlasových navigačních pomůcek. Ve třicátých letech se navigační a přistávací pomůcky dále rozvíjely a testovaly v různých leteckých podmínkách. V roce 1940, když začala druhá světová válka se urychlil vývoj radaru pro detekci nepřátelských letadel. Také komunikace se stala mnohem důležitější. Byla vyvinuta VHF a UHF komunikace. Tyto systémy však vedly k zatížení pilotů takže po 2. světové válce se průmysl a vývoj koncentroval na snížení pracovního zatížení pilota. Byly vyvinuty systémy jako autopilot, automatické varovné systémy (TCAS) a integrované letové přístroje. To byla také doba, kdy základní T- konfigurace začaly být standardní výbavou v kabině. Ropná krize roku 1970 změnila způsob létání. Cena paliva se stala důležitým tématem a digitální počítače byly vyvinuty tak, aby pomohly pilotovi v létání a navigaci jeho letounu co nejefektivněji. To znamená nejkratší možnou trasou a s minimální manévry. Díky rozvoji multifunkčních displejů, se může také informace zobrazit mnohem snadněji. Toto vyústilo v tzv. skleněné kokpity: Vlastní kokpity s mnoha displeji. Dnes jsou skleněné kokpity docela běžné. Ale máme také systémy jako GPS navigace a digitální komunikační linky a mnoho dalších pokročilých systémů má teprve přijít. Co nám přinese budoucnost? To ukáže čas.\n"}
{"id": "273476", "url": "https://cs.wikipedia.org/wiki?curid=273476", "title": "Suchá Belá", "text": "Suchá Belá\n\nSuchá Belá je nejznámější úžina v Slovenském ráji.\n\nRoklina se nachází v severní části Slovenského ráje v blízkosti turistického centra Podlesok.\nCelou roklí protéká stejnojmenný potok, který pramení na vrcholu a vlévá se do Velkej Bielej vody, která je přítokem Hornádu. Rokle dlouhá přibližně 4 kilometry a je orientována severním směrem. Nejznámější vodopády jsou Okienkový vodopád a Korytový vodopád, které se nacházejí ve střední části úžiny.\n\nSuchá Belá je nejnavštěvovanější úžina v této oblasti, jak pro svou přístupnost, tak i pro vysokou koncentraci vodopádů a exponovaných míst na krátkém úseku. Pro její oblíbenost se při průchodu tvoří před žebříky a jinými pomůckami fronty. Před vlastním průchodem kolem vodopádů vede trasa mokrým korytem řeky. Průchod úžinou je povolen pouze proti toku potoka směrem vzhůru po zelené turistické trase.\n\nSuchá Belá je národní přírodní rezervace v oblasti Slovenský ráj. Nachází se v katastrálním území obce Hrabušice v okrese Spišská Nová Ves v Košickém kraji. Území bylo vyhlášeno či novelizováno v roce 1976 na rozloze 153,52 ha. Ochranné pásmo nebylo stanoveno.\n\n\n"}
{"id": "273478", "url": "https://cs.wikipedia.org/wiki?curid=273478", "title": "Děkanát Veselí nad Moravou", "text": "Děkanát Veselí nad Moravou\n\nDěkanát Veselí nad Moravou (v minulosti též děkanát Strážnice) je územní část Olomoucké arcidiecéze. Tvoří ho 15 farností. Děkanem je Mons. Václav Vrba, farář ve Veselí nad Moravou. Místoděkanem je Mgr. Josef Jelínek. V děkanátu působí 9 diecézních a 4 řeholní kněží. Kostelů a kaplí je 28.\n\nDěkanát byl založen v roce 1660 jako tzv. \"děkanát strážnický\" podle města Strážnice. Na konci 17. a do poloviny 18. století se nazýval \"veselský\" podle Veselí nad Moravou. Poté se opět vrátil k názvu \"strážnický\", který nesl až do reorganizace děkanátů v roce 1952, kdy mu opět připadl název \"děkanát veselský\", který platí až dodnes.\n\n"}
{"id": "273480", "url": "https://cs.wikipedia.org/wiki?curid=273480", "title": "The Man Who Sold the World (píseň)", "text": "The Man Who Sold the World (píseň)\n\nThe Man Who Sold the World je skladba britského zpěváka Davida Bowieho. Je titulní skladbou z jeho třetího stejnojmeného alba, které v listopadu 1970 vyšlo v USA a v dubnu 1971 ve Spojeném království. Píseň byla přepracována několika dalšími umělci jako cover verze. Významného úspěchu dosáhla například zpěvačka Lulu, která se v roce 1974 se svou verzí umístila ve Spojeném království na třetím místě hitparády a dále skupina Nirvana, která v roce 1993 svou akustickou verzi předvedla v programu \"MTV Unplugged\". Záznam tohoto koncertu vyšel v roce 2004 na CD pod názvem \"MTV Unplugged in New York\".\n\nBowie později píseň přepracoval, použil těžší basovou linku, perkusní nástroj güiro a výrazně temnější náladu, na koncertech mezi lety 1995 až 1997, včetně vystoupení na 1995 MTV Europe Music Awards. Po roce 2000 se vrátil k původní verzi.\n\n"}
{"id": "273484", "url": "https://cs.wikipedia.org/wiki?curid=273484", "title": "Balduin II. Jeruzalémský", "text": "Balduin II. Jeruzalémský\n\nBalduin Le Bourg (: \"Balduinus\", : \"Baudouin\", : \"Baldwin\", : \"Balduin\",; datum narození neznámé, zemřel 21. srpna 1131 v Jeruzalémě) byl v letech 1100–1118 druhým křižáckým hrabětem z Edessy a od roku 1118 do své smrti roku 1131 třetím vládcem křižáckého Jeruzalémského království (jako Balduin II.).\n\nV roce 1096 se ve vojsku svého příbuzného, dolnolotrinského vévody Godefroie z Bouillonu, vydal na první křížovou výpravu. Na kruciátu se vypravil, aby vystoupil ze stínu své rodiny, dobyl svá vlastní území a získal moc i slávu. Po obsazení Jeruzaléma křižáky (15. července 1099) se přesunul na sever, kde diplomaticky vypomáhal svému stejnojmennému příbuznému, edesskému hraběti Balduinovi (I.). Po smrti jeruzalémského vládce Godefroie z Bouillonu a následné korunovaci dosavadního edesského hraběte a bratra zesnulého, Balduina z Boulogne, na prvního jeruzalémského krále, se Balduin Le Bourg stal jeho nástupcem v Edesse (roku 1100). Po smrti Balduina I. († 1118), jenž zemřel bez legitimních potomků, usednul Balduin Le Bourg na trůn v Jeruzalémě, přičemž Edessu předal svému bratranci, Joscelinovi z Courtenay. Politika Balduina II. se nijak nelišila od úspěšné politiky prvního krále Balduina I.\n\nBalduin měl se svou chotí Morfií pouze čtyři dcery, z nichž nejstarší, Melisenda, byla otcem určena za nástupkyni. Po Balduinově smrti roku 1131 také skutečně nastoupila se svým chotěm Fulkem z Anjou na jeruzalémský trůn.\n\nBalduin byl synem Huga I., hraběte z Rethelu, a Melisendy, dcery Boucharda z Montlhéry. Měl čtyři mladší sourozence – dva bratry, Gervase a Manassèa, a dvě sestry, Cecílii a Hodiernu.<ref name=\"vtXII/I\"></ref> Pro pozdější vývoj Balduinova života byl důležitý jeho příbuzenský svazek s rodinou tehdejšího dolnolotrinského vévody Godefroie z Bouillonu, který se po výzvě papeže Urbana II. rozhodl vydat se na první křížovou výpravu.\n\nPapež Urban II. vyhlásil na církevním koncilu v Clermontu tažení, které mělo za úkol pomoci křesťanské byzantské říši v boji proti muslimům. Papežova výzva byla určena především velmožům, kteří byli schopni postavit dostatečně silné vojsko. Také Balduin Le Bourg se, podobně jako mnozí jiní velmoži ze severu Francie, rozhodl připojit k vojsku svého příbuzného, Godefroie z Bouillonu a jeho bratrům, Eustachovi a Balduinovi. Godefroiova armáda putovala od srpna roku 1096 z Francie přes Uherské království, kde nebyla příliš přátelsky přivítána, na území byzantské říše. Po průchodu byzantským územím na Balkáně stanula Godefroiova armáda 23. prosince 1096 před Konstantinopolí, hlavním městem ortodoxního křesťanství a sídelním městem byzantského císaře Alexia I. Komnena.\n\nByzantský císař Alexios po křižáckých vůdcích požadoval složení lenní přísahy, jak bylo obvyklé v Evropě. Vévoda Godefroi a jeho družina však se složením přísahy otáleli; hlavním argumentem byl fakt, že vévoda byl na západě leníkem Jindřicha IV., císaře Svaté říše římské. Jednání se protahovala; Godefroi i nadále nehodlal vyhovět Alexiovi, aby se dostavil do císařského paláce; místo sebe vyslal k Alexiovi patrně na konci ledna 1097 delegaci, ve které byli významní šlechtici z jeho doprovodu, mezi nimi také Balduin Le Bourg. Vrátili se však bez odpovědi. Když selhala Alexiova diplomacie, pokusil se císař zastavit několikrát křižákům přísun potravin. Na Velký pátek (3. dubna) zaútočili křižáci na císařovy vyslance; po Alexiově vojenském zásahu se konečně obě strany dohodly a o den později, 4. dubna, složil Godefroi a významní velmoži jeho kontingentu, včetně Balduina Le Bourg, přísahu do rukou císaře. Alexios křižáky bohatě obdaroval a ti se přesunuli do křižáckého tábora v Pelekanonu nedaleko Nikomedie\n\nNa počátku měsíce května vojsko Godefroie a Bohemunda z Tarentu oblehlo město Nikaiu na západě Malé Asie. Před městem na křižáky poprvé zaútočila armáda seldžuckých Turků; v moci Seldžuků byla téměř celá Malá Asie. Útok byl sice odražen, ale město nakonec křižáci nedobyli; Byzantinci se dohodli se Seldžuky a město obsadili (v noci z 18. na 19. června 1097), přičemž ale odevzdali křižákům finanční i potravinovou odměnu za pomoc. Z Nikaie vyrazila na sklonku června nejprve část křižácké armády pod velením italského Normana Bohemunda z Tarentu, druhá část pod velením Raimonda IV., hraběte z Toulouse, ve které byl i Godefroiův oddíl, se vydala na cestu o den později. První sled byl však u Dorylaia zrána 1. července přepaden; naštěstí vytrval až do příchodu druhého sledu, ve kterém byl také Balduin Le Bourg. Křižácký kronikář Fulcher ze Chartres, který táhl v prvním sledu a byl tedy přepaden Turky, vypráví:\nKřižáci po tureckém úprku zajali a zabrali jejich velbloudy, koně a další zavazadla. Jsouc morálně povzbuzena po vítězné bitvě u Dorylaia, táhla křižácká armáda po cestě, na které Seldžukové zničili zásoby potravin, přes Antiochii Pisidskou do Iconia, kam dorazila uprostřed srpna 1097. V Iconiu křižáci konečně doplnili zásoby a vyrdali se dále na východ, do Herakleie, kde se malá část křižácké armády rozhodla oddělit se od ostatních a putovat kratší, ale nebezpečnější cestou přes pohoří Taurus.\n\nMezi vůdce, kteří nechtěli táhnout bezpečnější cestou pohořím Antitaurus a naopak vydat se na jih, patřili mladší příbuzní „velkých“ vůdců, Bohemundův synovec Tankred a Godefroiův mladší bratr Balduin z Boulogne. Právě s Balduinem z Boulogne se na cestu Taurem vydal také Balduin Le Bourg; vojsko obou Balduinů čítalo asi 500 rytířů a 2000 pěšáků. Tankred vyrazil v půli září 1097; oba Balduinové ho vzáptí následovali. První zastávkou bylo město Tarsos v Kilikii, které bylo pod Tureckou nadvládou. Do města dorazil jako první Tankred; když se ovšem přiblížili početnější Lotrinčané, odtáhl Tankred na východ. Lotrinčané a Tankred spolu příliš dobře nevycházeli, a proto Balduin z Boulogne nevpustil do města oddíl Normanů, který přišel Tankredovi na pomoc. Když byl ale normanský oddíl zmasakrován Turky, přenechal Balduin z Boulogne správu města jistému pirátovi Guynemerovi, taktéž pocházejícího z Boulogne a jeho armáda se posléze vydala v Tankredových stopách. K dalšímu sporu došlo před městem Mamistra, kam odmítl Tankred Lotrinčany vpustit. Normané poté, snad na oplátku za zmasakrování jejich soudruhů, zaútočili na Lotrinčany; těm se ale podařilo slabšího „nepřítele“ odrazit.\n\nOddíl Balduinových Lotrinčanů se poté v Maraši připojil k hlavnímu vojsku; větší část vojáků zůstala u Godefroie, zbytek, který čítal asi 100 jezdců, se vydal pod velením Balduina z Boulogne na východ, směrem do Arménie. Otázkou je, kam se vydal Balduin Le Bourg; pravděpodobnější je však varianta, že putoval s hlavním vojskem, které 20. října 1097 stanulo před syrskou Antiochií. Město bylo sice obleženo, ale křižáci neměli dostatečně množství vojáků na úplné obležení; navíc nastala zima, a tudíž potravinová krize. \"Bojovníci Kristovi\" se pod tlakem často uchylovali k dezerci. Křižácké ležení se také stávalo obětí muslimských útoků; ale jak útok Dukaka z Damašku, tak Ridvána z Aleppa byl zejména přičiněním Normana Bohemunda odražen. Až příchod byzantských a italských posil na počátku března znamenal definitivní obležení města. V květnu došla do ležení zpráva, že se k Antiochii vydal mosulský atabeg Körburgha. Křižáky spasila zrada jednoho z velitelů obrany, Fírúze, jenž se dohodl s Bohemundem o vpuštění křižáků do města; v noci ze 2. na 3. června se křižáci zmocnili Antiochie. Vyhráno však ani zdaleka nebylo, protože o šest dní později Körburgha oblehl Antiochii. Rozhodující bitva byla svedena před hradbami města 28. června 1098...\nVládcem Antiochie s titulem knížete se po prudkých sporech nakonec stal Bohemund. Není jisto, kde v oněch časech, kdy se křižácká armáda po odpočinku v Antiochii vydala na pochod jižním směrem, tedy k Jeruzalému, zdržoval Balduin Le Bourg; nejpozději 23. května 1099 se však připojil s oddílem vyrazivším z Edessy, ke kterým se připojili antiochijští, ke křižáckému vojsku, čekajícímu před městem Tyros. Vojsko dále postupovalo kolem Akkonu, Haify, Caesareie, Arsúfu a Jaffy do Ramly, kam dorazilo 3. června 1099. Po třídenní pauze se křižáci vydali k Betlému. Ke křižákům mezitím přišli zástupci města s prosbou osvobodit rodiště Kristovo od muslimů; tohoto úkolu se zhostili Balduin Le Bourg a Tankred, kteří v noci ze 6. na 7. června přitáhli do města, kde byli nadšeně přivítáni. Následující den, 7. června, se oba rytíři vrátili do tábora a kontingent pokračoval v cestě. Ještě na sklonku téhož dne stanuli křižáci před Jeruzalémem.\n\nKřižáci se město pokusili obklíčit tak, že Lotrinčané se položili ze severovýchodu, Provensálci z jihozápadu, italští Normané ze západu a francouzští Normané a Vlámové ze severu. Nepodařilo se jim tedy oblehnout pevnost úplně, ačkoli vojsko čítalo asi 12000 pěšáků a 1200–1300 rytířů. První útok podnikli křižáci, motivovaní kázáním na hoře Olivetské 12. června, jež předpokládalo úspěch, zrána 13. června. Útok ze severu však nebyl úspěšný a vojska se po několikahodinovém boji stáhla. O dva dny později, 15. června, se křižáci rozhodli vyčkat s útokem do doby, než zdokonalí své obléhací zbraně a znásobí jejich počet; se stavbou jim pomáhali janovští a angličtí tesaři. Další útok byl zahájen po dlouhých přípravách v noci ze 13. na 14. července ze severovýchodu; křižáci nejprve museli dopravit obléhací techniku k hradbám. Teprve 15. července 1099 se podařilo Lotrinčanům proniknout do města; po dobytí následovalo brutální vraždění všeho obyvatelstva bez rozdílu vyznání. Vláda v Jeruzalémě byla předána do rukou Godefroie z Bouillonu.\n\nBalduin Le Bourg se po dobytí Jeruzaléma stal vyjednavačem mezi edesským hrabětem Balduinem a antiochijským knížetem Bohemundem. Když byl Bohemund v červenci 1100 zajat danišmendovskými Turky, Balduin Le Bourg se stal jeho zástupcem v Antiochii. V témže měsíci (18. července 1100) zemřel Godefroi, pán Jeruzaléma. Do Svatého města byl povolán edesský hrabě Balduin z Boulogne, aby převzal dědictví pro zemřelém bratrovi. Ještě než Balduin z Boulogne vyrazil dne 2. října 1100 do Jeruzaléma, jmenoval Balduina Le Bourg svým nástupcem v Edesském hrabství; Balduin Le Bourg se stal vazalem Jeruzaléma. Antiochijským regentem byl jeruzalémským králem Balduinem I. v březnu 1101 prohlášen Bohemundův synovec Tankred.\n\nKrátce po svém nástupu na edesský trůn se oženil s Morfií, Arménkou ortodoxního vyznání, dcerou Gabriela, vládce města Melitene. Na počátku roku 1101 se k boji proti Balduinovi hotovil turecký emír Sokman, vládce města Mardin v Anatolii; oblehl město Serudž, které bránil křižák Fulcher ze Chartres. \"Frankové\" byli v první bivně s Turky poraženi (Turci se zmocnili města, ovšem nikoli citadely), zatímco se Balduin mezitím vydal do Antiochie za Tankredem, kde žádal vojenskou pomoc. Taknred Balduinovi vyhověl; posílená armáda se poté vydala k obleženému městu a Turky vyhnala. Balduin také vykoupil od Sokmana mnoho zajatců.\n\nPatrně v roce 1102 přibyl do Balduinova hrabství jeho bratranec Joscelin z Courtenay, jenž se ujal vlády ve městě Turbesselu v západní části knížectví. V září téhož roku (1102) se Balduin a Tankred vydali do Jeruzalémského království, jež pozbylo v květnu 1102 v boji proti Egypťanům mnoho vojáků, posílit oddíly krále Balduina I.\n\nNásledujícího roku – 1103 – se Balduin, spolu s antiochijským patriarchou Bernardem a Kogh Vasilem, arménským vládcem v Antitauru, rozhodl vykoupit ze zajetí tureckých Danišmendovců Bohemunda z Tarentu. O Bohemundovo vykoupení usiloval také byzantský císař Alexios, jenž nabídl za Bohemunda závratnou sumu 260 000 nomismat (byzantiů). Bohemund, který se patrně obával císaře Alexia, ale slíbil danišmendovskému emíru Malikovi, že s ním uzavře spojenectví proti seldžuckému sultanátu a byzantské říši, pokud ho propustí za nižší obnos, který měli shromáždit jeho křesťanští druhové. Nakonec byl Bohemund za 100 000 nomismat propuštěn a v květnu 1103 se opět ujal vlády v Antiochii. Po návratu na svobodu začal Bohemund podnikat nájezdy proti muslimům. V předtuše útoku křesťanských vojsk na významnou pevnost Harrán se proti křesťanům dokonce sjednotili nepřátelé, emírové Sokman a Čekermíš, kteří se vydali proti Edesse. Když se o tažení muslimů dozvěděl Balduin, poslal žádost do Turbesselu a do Antiochie o pomoc a zároveň navrhl útok na pevnost Harrán. Nakonec se velitelům – Balduinovi, Bohemundovi, Tankredovi, edesskému arcibiskupu Benediktovi, antiochijskému patriarchovi Bernardovi a sesazenému jeruzalémskému patriarchovi Daimbertovi – podařilo shromáždit asi 3000 jezdců a 3000 pěších. Kdyby křesťané na pevnost zaútočili okamžitě, patrně by ji dobyli. Avšak spory mezi Balduinem a Bohemundem o to, kdo první pronikne do pevnosti a tím pádem ji opanuje, útok pozdržely; navíc se k Harránu blížila muslimská armáda.\n\nBalduin byl, na rozdíl od Joscelina z Courtenay, který patrně zůstal v Sokmanově zajetí, odveden Čekermíšem do Mosulu. Cestou ovšem ještě Čekermíš patnáct dní obléhal Edessu, v níž se za Balduina ujal regentské vlády Tankred. Po čase se z Mosulu dostal k Bohemundovi a Tankredovi návrh, že by mohl být Balduin vyměněn za seldžuckou princeznu, patrně příslušnici Čekermíšova harému. Jako druhou možnost emír za princeznu nabízel 15 000 nomismat. Normané se však, s ohledem na obavy ze ztráty Edessy ve prospěch Balduina a na urgentní potřebu financí, rozhodli princeznu prodat.\n\nAž Bohemund na sklonku roku 1104 opustil Svatou zem, ujal se Tankred opět vlády v Antiochii a guvernérem v Edesse se stal jeho málo schopný bratranec (či švagr) Richard ze Salerna. Joscelin z Courtenay byl v roce 1107 propuštěn Ílgházím, bratrem Sokmana, jenž roku 1105 zemřel; byl vykoupen za 20 000 dinárů. Poté se snažil vykoupit Balduina Le Bourg, jehož věznil Džaulí, jenž se patrně roku 1107 zmocnil Mosulu. Džaulí požadoval 60 000 dinárů; Joscelin sehnal pouze polovinu a odvezl obnos Džaulímu s žádostí, aby Balduina uvolnil se zajetí. Sám se nabídl být Džaulího rukojmí do doby, než bude celá částka splacena. Balduin se tedy po čtyřech letech ve vězení dostal na jaře roku 1108 na svobodu. Joscelin byl Džaulím nakonec propuštěn po několika měsících a výkupné bylo odpuštěno. Balduin a Joscelin požadovali po Tankredovi navrácení svých území, a když neuspěli, začali shromažďovat pomoc od spojenců – Džaulího z Mosulu a Arména Kogh Vasila. Tankred se této koalice zalekl a povolal guvernéra Richarda ze Salerna zpět z Edessy a Balduin se 18. září 1108 znovu ujal vlády ve svém hrabství.\n\nJeště v září téhož roku zaútočil Balduinův spojenec Džaulí na území aleppského vládce Ridvána, který požádal o pomoc antiochijského Tankreda. Naproti tomu Džaulí informoval Balduina a Joscelina a schylovalo se tak ke střetu, kde na jedné straně byli křesťané z Edessy a muslimové z Mosulu, a na druhé straně křesťané z Antiochie a muslimové z Aleppa. Balduin a jeho spojenci byli nakonec poraženi a hrabě uprchl do Dulaku, kde byl Tankredem obležen. Antiochijský regent však obléhání zakrátko zanechal a Balduin se stáhl do Edessy, kde se ovšem mezitím místní Arméni povolali k prozatímní vládě latinského duchovního; Balduin, který do města přibyl o dva dny později od jmenování nového regenta, se domníval, že šlo o odboj. Mnoho Arménů bylo uvězněno, někteří byli oslepeni – tento incident vyvolal odchod arménské populace z Edessy a změny v Balduinově politice vůči Arménům.\nNa počátku jara roku 1109 do Levanty připlul Bertrand ze Saint-Gilles, patrně nelegitimní syn Raimonda IV. ze Saint-Gilles, jednoho z vůdců první křížové výpravy, jenž zemřel v únoru 1105 při obléhání Tripole. O Raimondovo dědictví ve Svaté zemi se však, kromě Bertranda, hlásil ještě syn Raimondovy sestřenice, Vilém Jordan z Cerdagne. Mezi oběma vznikl spor o stále ještě nedobytou Tripoli a o její okolí. Na Bertrandově straně stanuli král Balduin I., nejvyšší suverén v křižáckých státech v Levantě, Balduin Le Bourg a Joscelin z Courtenay. Na straně Viléma Jordana, který se po Raimondově smrti stal velitelem při obléhání Tripole, byl antiochijský regent Tankred. Všichni účastníci sporu se setkali v červnu 1109 před obleženou pevností, kde se za královy účasti smířili jak Balduin Le Bourg s Tankredem, který konečně uznal Balduinovu opětovnou vládu v Edesském hrabství, tak Bertrand s Vilémem Jordanem. Tripolis padla po šestiletém obléhání 12. července 1109 a na základě předchozích dohod se vlády v nově vzniklém Tripolském hrabství ujal Bertrand ze Saint-Gilles.\n\nNa jaře 1110 na Balduinovo území vtrhnul mosulský atabeg Maudúd a zpustošil je. Hrabě Balduin, jakmile se dozvěděl o tažení muslimské armády, vyslal svého bratrance Joscelina žádat o pomoc ke králi Balduinovi I. spolu s podezřením na spolupráci Tankreda s Maudúdem, jenž v dubnu oblehl Edessu. Až král dobyl město Bejrút, přitáhl spolu s Bertrandem a arménskými vládci Kogh Vasilem a abu-l-Gharibem na sklonku června 1110 obleženému městu na pomoc; když Maudúd spatřil královo vojsko, stáhl se do pevnosti Harrán. Až se oba Balduinové setkali, postěžoval si edesský hrabě králi na Tankreda, jehož jednání při obležení Edessy se neslučovalo s činy ostatních křesťanských velitelů v Levantě. Král poslal do Antiochie výzvu, aby se k němu Tankred dostavil a vysvětlil své chování. Tankred sice po jistém váhání přitáhl k Edesse, opět ale na ni vznesl nárok; král Balduin ovšem jako hlava křižáků ve Svaté zemi jeho požadavek zamítl. Křesťanská aliance se poté vydala proti Maudúdovi; koalice se však zanedlouho rozpadla, neboť král Balduin byl informován o tažení Egypťanů proti Jeruzalému a stáhl se zpět; také Tankredovi bylo zvěstováno nebezpečí, ve kterém se nacházela Antiochie, na níž se chystal zaútočit Ridván z Aleppa. Hrabě Balduin, na radu jeruzalémského krále, upustil od ochrany levého břehu Eufratu, jež byl zpustošen Maudúdem při jeho návratu na východ; rozhodnutí hraběte způsobilo značnou nevoli u místního obyvatelstva.\n\nNásledujícího roku – 1111 – se opět objevila hrozba útoku muslimů; tíhu útoků aleppského vládce Ridvána musel snášet především Tankred a muslimská koalice pod vedením Maudúda oblehla v červenci Joscelinovu pevnost Turbessel. Ridván naoko začal vyjednávat s Maudúdem a vylákal ho do Aleppa pod záminkou spojenectví; těsně před příchodem koalice jim však zavřel brány. Muslimská vojska se tedy vydala do Šajzaru, kde se k nim připojil damašský atabeg Tughtikin. Před Šajzarem se právě nacházel Tankred, který ustoupil do města Apamey a vyslal posly králi Balduinovi se žádostí o pomoc. Jeruzalémský král jako křižácký suverén zmobilizoval všechny křesťanské vůdce a některé arménské spojence, tedy i Balduina Le Bourg, jenž se vydal na místo shromáždění, kterým byla pevnost Chastel-Rouge, spolu se svými vazaly, Joscelinem z Courtenay a Paganem ze Serudže. Vojsko dohromady čítalo asi 16 000 mužů. Výprava se omezila pouze na drobné potyčky poblíž Šajzaru a protože v muslimském kontingentu vypukly konflikty, neodhodlal se Maudúd tvrdě zaútočit na konsolidované křesťany a na podzim 1111 se stáhl zpět do Mosulu. Stejně učinili i křesťanští předáci se svými vojsky.\n\nPříštího roku se Maudúd opět vypravil proti Edesse; oblehl ji patrně v dubnu 1112. V červnu ve městě vypuklo povstání proti Balduinovi podněcované Maudúdem, ale Joscelin z Courtenay zasáhl včas a vzpouru potlačil. Maudúd poté s nepořízenou odtáhl. Navzdory Joscelinovu zásahu v Balduinův prospěch upadl sptávce okolí Turbesselu v hraběte v nelibost; důvodem byla prosperita Turbesselu v kontrastu s vypleněném okolím Edessy. Pod záminkou rokování o nástupnictví byl Joscelin pozván do Edessy, obviněn, že neposkytl Edesse dostatečnou potravinou pomoc a uvězněn. Když se vzdal svého léna, Balduin ho propustil a Jioscelin se vydal na jih do Jeruzalémského království, kde ho král Balduin jmenoval knížetem Galilejským.\nRoku 1112 proběhly v čele křižáckých států významné osobní změny, které posílily Balduinovu prestiž a jeho vliv. Již na počátku roku – v lednu, či v únoru – zemřel tripolský hrabě Bertrand ze Saint-Gilles; nástupcem se stal jeho syn Pons. V prosinci téhož roku zemřel nečekaně také Balduinův souputník a zároveň protivník, antiochijský regent Tankred. Správcovství Antiochie se ujal Roger ze Salerna, syn Richarda ze Salerna, někdejšího edesského guvernéra, jenž zemřel krátce před Tankredem, a manžel Balduinovy sestry Cecílie.\n\nAni v následujících letech nebyl křesťanský sever v Levantě ušetřen před muslimskými nájezdy. Roku 1113 Maudúd z Mosulu opět zaútočil na křižácké státy, tentokrát ovšem minul Edessu a hotovit se proti němu museli Pons z Tripolisu, Roger z Antiochie i král Balduin; královské vojsko bylo sice v červnu \"Saracény\" (muslimy) poraženo, nakonec ale Maudúd na naléhání svých spojenců odtáhl. Naštěstí pro křesťany byl energický Maudúd 2. října 1113 zavražděn fanatickým assassínem a jeho smrt se příznivě podepsala na četnosti bojů mezi křesťany a muslimy.\n\nBalduinova pozice mezi Armény nebyla nijak pevná; dokazovalo to další povstání, jež vypuklo roku 1113. Hrabě je však včas odhalil a vyhostil všechny Armény z Edessy do města Samosatum. Na počátku náslecdujícího roku jim povolil návrat zpět, někteří z nich však uprchli na sever na arménské panství Vasila Dghy, Kogh Vasilova nástupce. V květnu 1114 se Balduin musel bránit proti Aksonkorovi il-Bursukimu, Maudúdovu nástupci v Mosulu, který oblehl s patnáctitisícovou armádou Edessu. Před silně opevněným městem pobyla armáda dva měsíce, poté poplenila území hrabství. Navíc Aksonkora požádal Vasil Dgha, aby jej zbavil vlivu \"Franků\" (Zápaďanů). Mosulský atabeg sice vyslal proti křižákům svého vojevůdce Sonkora, který se spojil s Vasilovým vojskem, toto spojené vojsko ovšem ničeho nedosáhlo. Za neúspěch tohoto tažení nemohly útoky křižáků, ale neobratná Aksonkorova politika vůči muslimům. Balduin sice přišel – na úkor Vasila Dghy – o vliv nad územím ležícím severně od svého hlavního města, byl však rozhodnutý Vasila pokořit. Vypomohl mu arménský vládce Kilikie Thoros I., jemuž bylo sice Vasilem nabídnuto spojenectví, během jednání jej ovšem zajal a vydal Balduinovi; hrabě ho propustil pod podmínkou, že mu vydá všechna svá území. Tak se také patrně roku 1116 stalo a Vasil Dgha se vydal do byzantské Konstantinopole.\n\nRoku 1117 Balduin ještě upevnil svou pozici dosazením svého bratrance Walerana z Le Puiset na pozici vládce města Birejik na řece Eufrat. Poté se násilím zmocnil malého území Kogh Vasilova bratra Bargata, dřívějšího přítele jeruzalémského krále Balduina I., na pravém břehu Eufratu a uvěznil gargarského vládce Konstantina, který v samosatském vězení následkem zemětřesení zemřel. Hrabství bylo tedy zajištěno vůči vnitřním a vnějším nepřátelům.\n\nPatrně na počátku roku 1118 se Balduin rozhodl vypravit se na Velikonoce do Jeruzaléma a pohovořit tam s králem Balduinem I. Možná, že také věděl o králových zdravotních problémech z předešlých let. Do Svatého města dorazil na Květnou neděli, 7. dubna 1118. Město bylo toho dne oděno do smutečného roucha – tělo krále Balduina I., jenž zemřel 2. dubna, bylo právě ukládáno k věčnému odpočinku v Chrámu Božího hrobu. V Jeruzalémě tehdy také zasedal sněm království, aby rozhodl o novém panovníkovi, protože Balduin I. zemřel bez legitimních potomků a neurčil svého nástupce. Někteří členové královské rady prosazovali nástup staršího bratra zesnulého, Eustacha III., hraběte z Boulogne; ostatní, kteří odmítali dlouhé bezvládí, prosazovali návrh galilejského knížete Joscelina z Courtenay, jenž požadoval nástup Balduina Le Bourg. Na Joscelinově straně byl také jeruzalémský patriarcha Arnoul. Oběma se nakonec podařilo prosadit svůj návrh a na Boží hod velikonoční, 14. dubna 1118, byl Balduin Le Bourg zvolen králem – pod jménem Balduin II. – a pomazán patriarchou Arnoulem. Svým nástupcem v Edesse, kterou prozatím spravovala jeho choť Morfie a Waleran z Le Puiset, jmenoval dosavadního galilejského knížete a svého bratrance Joscelina; podobně jako Balduin I., byl i Balduin II. nejvyšším lenním pánem Antiochijského knížectví, Edesského hrabství a Tripolského hrabství.\n\nČtrnáct dní po Balduinové nástupu na trůn zemřel patriarcha Arnoul. Na jeho místo byl králem dosazen Pikarďan (Severofrancouz) Gormond z Picquigny, od jehož nastolení si král sliboval především zlepšení vztahů se Svatou stolicí, protože Arnoul měl s Římem velké problémy.\n\nKrátce po uvedení na trůn musel Balduin řešit významný diplomatický problém – egyptský vezír al-Afdal jednal s damašským atabegem Tughtikinem o spojenectví ve válce proti křesťanům. Král vyslal k atabegovi mírové poselstvo, jež se však nesetkalo s úspěchem; za mír totiž Tughtikin požadoval poskytnutí veškerého území na východním břehu Jordánu. Namísto toho se schylovalo k dalšímu vojenskému střetnutí mezi křesťany a muslimy.\n\nBalduin vyslal žádost do Antiochie a Tripolisu, aby se jejich vojska dostavila do království. Spojená armáda pak vyrazila přes město Ašdod proti islamistům. Obě strany tři měsíce vyčkávaly v ležení naproti sobě, nakonec k bitvě ovšem nedošlo a obě vojska se vrátila zpět. Křesťanská vojska však poté podnikla protiútok na muslimské území a zpustošili je.\nNa počátku června následujícího roku, 1119, dorazila ke králi Balduinovi, dlícímu právě při návratu z drobnému tažení proti bohatému kmenu beduínů ve městě Tiberias, znepokojivá zpráva ze severu. Antiochijský regent Roger ze Salerna, na naléhání tamějšího patriarchy Bernarda z Valence, žádal krále o okamžitou pomoc proti Ortokidovi Ilghazímu, jenž právě vtáhl se svou údajně čtyřicetitisícovou armádou do Edesského hrabství a směřoval k Antiochii. Také jeho spojenci z Damašku a Šajzaru přislíbili pomoc při tažení. Král okamžitě přislíbil přes poselství regentovi svůj brzký příjezd s tím, aby vyčkal do jeho příchodu, a vytáhl se svým vojskem a spolu s tripolským hrabětem Ponsem směrem k Antiochii. Jenže Roger nehodlal čekat na králův příjezd a navzdory prosbám patriarchy Bernarda se vydal sám vstříc Ilghazímu. Jeho výprava dopadla tragicky; 28. června byli křesťané drtivě poraženi v místě, označované od té doby jako \"Krvavé pole\" (\"Ager Sanguinis\"), a sám regent v bitvě zahynul. Jakmile se v Antiochii dozvěděli o katastrofě, která jejich vojska postihla, vyslali posly ke králi, aby si pospíšil. Pro křesťany bylo štěstí, že Ilghazí se příliš nezabýval tím, jak využít svého vítězství, a vydal se do Aleppa oslavovat vojenský úspěch (mimo jiné tím, že mučil křesťanské zajatce), a tak mohl Balduin bez potíží vstoupit na počátku srpna téhož roku do Antiochie.\n\nNebezpečí však nebylo zcela zažehnáno, Tughtikin a Ilghazí se totiž v srpnu opět hotovili proti králově vojsku, posílenému o oddíly z Edessy; podle kronikáře Fulchera ze Chartress čítalo muslimské vojsko dvacet tisíc vojáků, křesťanská aliance jen sedm set. Po krátkém manévrování došlo 14. srpna u Tell Daniše, místa slavného vítězství antiochijských nad muslimy roku 1115, k bitvě. Ilghazí se snažil překvapit \"Franky\" hned zrána; jejich obrana však byla připravena. Bitva se vyvíjela nerozhodně – Tughtikin sice přinutil Ponse z Tripolisu k ústupu (hrabě se stáhl do Antiochie, kde podal zprávu o špatném vývoji bitvy), Balduin však svými útoky dohnal muslimy k ústupu; ti si s sebou však odvedli do Aleppa velké množství zajatců, jež nebylo ušetřeno zabíjení. Po bitvě král poslal do Antiochie znamení o úspěšném výsledku, sám se ovšem vydal k pevnostem Maarat al-Numaan a Rusu, obléhaném šajzarským emírem, jenž byl králem vyhnán. V Antiochii byl poté nadšeně přivítán.\n\nNezbytný krok byl vyřešit regentství v Antiochii za doposud nezletilého Normana Bohemunda, dlícího v Itálii. Jelikož veškerá antiochijská rytířská garnitura zahynula na \"Krvavém poli\" a žádný příslušník legitimně vládnoucího rodu nepobýval v Levantě, regentem (\"baillim\") byl z pozice suveréna všech křižáckých států na Předním východě jmenován král Balduin. Panovník také zajistil vdovy po padlých rytířích a oženil je s rytíři ze své družiny či s nově příchozími křižáky z Evropy a postaral se o obnovu záležitostí nezbytných k fungování státu. Na přelomu srpna a září také konečně dosadil Joscelina z Courtenay do pozice edesského hraběte. V prosinci jmenoval patriarchu Bernarda svým zástupcem v Antiochii a vyrazil spolu se svou ženou Morfií a dcerkami do svého království, kde byl na Boží hod vánoční, 25. prosince, královský pár v Betlémě slavnostně korunován.\n\nV lednu roku 1120 Balduin svolal sněm církevních hodnostářů a baronů království do města Nábulus. Koncil měl za úkol upevnit vztahy ve stále ještě mladém království. Zasedání vyvrcholilo 23. ledna, kdy byla přijata řada státoprávních a ekonomických nařízení. Na tomto sněmu byli také patrně oficiálně přijati rytíři Hugo z Payns a Godefroi ze Saint-Omer se svými společníky, kteří již dříve předložili králi a patriarchovi návrh, že by poskytovali poutníkům vojenskou ochranu. Vznikl tak vojenský řád, nazývaný \"řád chudých rytířů Kristových a chrámu Šalamounova\" podle svého sídla, kterým byla králem Balduinem určena jižní část mešity Al-Aksá, na jejímž místě podle křesťanů kdysi stál Šalamounův chrám. Templáři, jak se zkráceně nazývali, oficiálně uznaní v lednu 1129 na koncilu ve francouzském Troyes, doplňovali řád johanitů, jenž se zpočátku věnoval péči o zdraví poutníků. Král také \"rytíře Šalamounova chrámu\" využíval jako diplomaty.\n\nJeště v červnu téhož roku (1120) byl král opět nucen táhnout se svým vojskem do severních knížectví. Ilghazí totiž na jaře vyrazil proti Edesse, jejíž území hrabě Joscelin ubránil, zatímco jeho synovec Balak plenil území Antiochijského knížectví. Aby byla posílena morálka, vyžádal si Balduin od jeruzalémského kléru Kříž Páně, jehož měl nést patriarcha Gormond. Ještě před Balduinovým příchodem se Ilghazí, oslabován dezercemi ve svém kontingentu, stáhl z okolí Antiochie, kam se dříve vydal plenit. K přímému vojenskému střetu mezi jeruzalémskými a muslimy sice došlo, ale boj se omezil jen na menší šarvátky. Nakonec Balduin uzavřel s Ilghazím příměří; zůstal však ješně několik měsíců v Antiochijském knížectví. Teprve na počátku roku 1121 se Balduin vrátil do Jeruzaléma. Z klidu se ale dlouho netěšil, jelikož Tughtikin, využívaje Balduinova dvojího panování v Jeruzalémě a v Antiochii, záhy začal plenit území v Galileji. V červenci 1121 se proti damašskému atabegovi vypravil se svým vojskem a zahnal ho. Při návratu obsadil Tughtikinem vystavěnou tvrz Jaras při antické osadě Gerasa, avšak kvůli špatné udržitelnosti a zásobování ji přikázal zbořit. Poté se navrátil zpět do sídelního města.\n\nNa počátku roku 1122 spěchal Balduin opět na sever, aby přiměl tripolského hraběte Ponse opět slíbit jeruzalémskému vládci poslušnost, jež byla Ponsem z neznámých důvodů vypovězena. Když se král s Křížem Páně přiblížil, Pons se zalekl a obnovil slib věrnosti Jeruzalému, složený jeho otcem Bertrandem do rukou krále Balduina I. roku 1109. Mezitím přišla zpráva z Antiochie, že Ilghazí přerušil na naléhání svého synovce Balaka příměří. Nato Balduin vyrazil ke tvrzi Zerdana, jíž Ilghazí oblehl; Turci však před králem uprchli. Když ovšem spatřili, že se stáhl i Balduin, oblehli pevnost znovu a také král se vypravil k Zerdaně. Po oboustranném vojenském manévrování se však muslimská i křesťanská vojska stáhla zpět a Balduin se v poklidu vypravil do Antiochie.\n\nV září roku 1122 byli královi bratranci Joscelin a Waleran spolu s dalšími přibližně šedesáti rytíři nedaleko Serudže zajati emírem Balakem, a když Joscelin odmítl vydat Edessu, byli odvedeni do pevnosti Kharpurt, ležící severovýchodně od Edessy. Vzhledem ke ztrátě křesťanské prestiže a k nebezpečí, jež hrozilo severní části křižáckého panství, vyrazil Balduin téměř okamžitě do ofenzívy proti aleppským muslimům. Král, využívaje smrti Ilghazího, jenž zemřel v listopadu 1122, zpustošil území kolem bašty al-Bab a získal pevnost Bír, jejíž posádka byla odvedena do Antiochie. Poté se vydal do Edesského hrabství, aby zajistil regentství za zajatého Joscelina; úlohy regenta se nakonec ujal vládce Maraše Geoffroi, zvaný \"Mnich\". 9. dubna 1123 se králi podařilo uzavřít mír s aleppským vládcem, dalším Ilghazího synovcem a dědicem Badr ad-Daulah Suleimanem. O několik dní později, 18. dubna, pobýval již král Balduin nedaleko města Gargar při řece Eufrat. Toho dne, když se připravoval právě na lov se svým sokolem, bylo křesťanské ležení přepadeno Balakovou armádou. Mnozí vojáci z králova nepočetného kontingentu byli zajati, panovník sám byl zajat a odveden ke svým bratrancům do pevnosti Khrapurt.\n\nV Antiochii se regentské vlády místo krále Balduina ujal patriarcha Bernard; v Jeruzalémském království, kde bylo nejdříve rozšířeno, že král je mrtev, byl patriarchou Gormondem svolán koncil do města Akkonu, kde elektoři zvolili barona Eustacha Garniera, pána Sidonu a Caesareje, regentem po dobu královy nepřítomnosti. Po Eustachově smrti v červnu roku 1123 byl královým zástupcem ustanoven pán Tiberiady Vilém z Buris. Stoupenci rodu hrabat z Boulogne v době Balduinova zajetí uvažovali o možnosti nahradit jej v královské funkci flanderským hrabětem Karlem.\n\nVe prospěch uvězněných hrál fakt, že edesský hrabě Joscelin se svého času oženili s urozenou Arménkou monofysitického vyznání, a byl tak mezi většinovým monofysitickým arménským obyvatelstvem velmi oblíben. Právě domácí arménské obyvatelstvo se rozhodlo, že se pokusí zajatce osvobodit.\n\nAž se křesťané zmocnili pevnosti, dohodli se, že král Balduin se pokusí pevnosti ubránit, zatímco Joscelin sežene pomoc. Hrabě skutečně na počátku srpna vyrazil se třemi svými soudruhy, leč vojsko se shánělo velmi těžko. Antiochijské knížectví totiž nedisponovalo příliš velkou armádou, a tak se musel vydat až do Jeruzaléma, kde patriarcha a regent pohotově sehnali silné vojsko a vyslali jej pod Joscelinovým vedením zpět na sever. Mezitím byl však emír Balak zpraven o převratu v Kharpurtu a neprodleně vyrazil pevnost dobýt zpět. Když Balak přispěchal ke Kharpurtu, navrhl králi propuštění, ovšem za cenu zajatců a ztráty pevnosti. Balduin odmítl, a tak emír pevnost dobyl. Přikázal zmasakrovat všechny, kdo byli nápomocni \"franckému\" převratu (tedy i ženy z jeho harému); jen král Balduin, jeho synovec a Waleran z Le Puiset byli odvedeni do pevnosti Harrán, kde byli uvězněni. Joscelin, jakmile se u Turbesselu dozvěděl o stavu věcí, se na Harrán neodvažoval zaútočit, a proto se vojsko v říjnu 1123 rozprchlo domů.\n\nZatímco byl Balduin v zajetí, regentská vláda úspěšně spravovala království. Již v květnu 1123 se na Jaffu valila egyptská armáda; tehdejšímu regentovi Eustachu Garnierovi se ovšem podařilo jejich útok zastavit. V téže době do Levanty přibyla benátská flotila v čele se samotným dóžetem Domenicem Michielem. Bylo dohodnuto a posléze na přelomu let 1123 a 1124 písemně stvrzeno, že Benátčané pomohou jeruzalémským a tripolským dobýt přístav Tyros, jenž byl již jednou králem Balduinem I. neúspěšně obléhán, za což dostanou rozsáhlé výhody a nabudou ve městě obchodní samostatnosti; později byla však jejich práva králem Balduinem II. redukována. Tyros byl zcela obležen 16. února. Obléhání trvalo několik měsíců; až 7. července 1124 pronikli křesťané do města, čímž se do jejich rukou dostal celý pobřežní pás od Antiochie po Askalon.\n\nNa přelomu února a března 1124 byli, snad kvůli bezpečnosti, zajatci transportováni z Harránu do Aleppa, jež Balak dobyl v červnu 1123. Ještě v květnu 1124 byl však Balak zabit, a tak vězni přešli pod dozor jeho bratrance Timurtaše. Timurtaš následně požádal Sultána, emíra ze Šajzaru, aby začal vyjednávat s královnou Morfií a hrabětem Joscelinem; bylo dohodnuto královo propuštění, ovšem za cenu vysokého výkupného 80 000 dinárů, ztrátu některých pevností v blízkosti Aleppa a poskytnutí rukojmí. Na sklonku června 1124 přibyl král do Šajzaru a 24. června vyslovil souhlas s dohodou, ačkoli byla jako rukojmí poskytnuta králova nejmladší dcera, čtyřletá princezna Ioveta, spolu Joscelinovým stejnojmenným synem a dalšími deseti, nebo patnácti dětmi. 29. srpna byl král po déle než ročním vězení propuštěn a odešel do Antiochie; jeho spoluvězni však byli posléze, snad proto, že král se odmítl pevností vzdát, popraveni.\n\nV roce 1124 Balduin II. svolal všechny rytíře a vydal se s nimi do bitvy u Azazu, a navzdory tomu, že muslimská armáda byla početnější, křižáci zde zvítězili a získali zpět většinu vlivu, který ztratili po bitvě na krvavém poli. O čtyři roky později král s pomocí templářů zaútočil na Damašek, tento pokus ale skončil nezdarem. Při útoku na Damašek byl v bitvě přítomen i Balduinův nový zeť, hrabě Fulko z Anjou, který se stal po Balduinově smrti králem. Protože Balduin II. měl čtyři dcery, ale žádného syna, stala se nejstarší dcera Melisenda dědičkou koruny a spoluvládkyní svého manžela Fulka. Princezny Alice a Hodierna byly provdány za knížete Bohemunda II. a hraběte Raimonda II. Čtvrtá princezna Ioveta vstoupila do kláštera. Roku 1131 Balduin onemocněl a 21. srpna zemřel.\n\n\n\n"}
{"id": "273485", "url": "https://cs.wikipedia.org/wiki?curid=273485", "title": "Strausberg", "text": "Strausberg\n\nStrausberg je město v německém spolkovém státě Braniborsko v okrese Märkisch-Oderland; leží zhruba 30 km východně od metropole Berlína.\n\n\n"}
{"id": "273486", "url": "https://cs.wikipedia.org/wiki?curid=273486", "title": "Liptovský Ján", "text": "Liptovský Ján\n\nLiptovský Ján je obec na Slovensku v okrese Liptovský Mikuláš, ve které žije obyvatel. V obci se nachází mnoho zajímavých staveb, zachovalo se zde například 13 kaštelů. Nejvýznamnějším místem obce je románsko-gotický kostel sv. Jana Křtitele ze 13. století. V okolí byly nalezeny léčivé prameny. Díky nim zde vzniklo koupaliště; Kaďa.\n\nObec je východiskem cest do Jánské doliny. Nad obcí se tyčí hora Poludnica s výškou 1549 m. Nedaleko obce se také nachází vrch Smrekovica, který měří 1285 m.\n\nObec leží v ústí Jánské doliny do Liptovské kotliny, pod výběžkem Nízkých Tater v nadmořské výšce 654 m n. m. Protéká jí říčka Štiavnica, která se vlévá do Váhu. Na severu sousedí s Beňadikovou a Uhorskou Vsí, na západě s Závažnou Porubou a Demänovskou Dolinou, na východě s Podturňou a Liptovskou Porúbkou a na jihovýchodě s Vyšnou Bocou. Jižní hranice katastru vede po hřebeni Nízkých Tater a je zároveň hranicí mezi okresy Liptovský Mikuláš a Brezno i Žilinským a Banskobystrickým krajem.\n\nRok 1200 je rokem první písemné zmínky, ta pojednává o modlitebně na místě dnešního kostela. Další zmínka se objevuje až v roce 1263, kdy král Béla IV. přenechává území dnešního Liptovského Jána Bohumírovi, synu Vavřince, a jeho šesti synům (Bodů, Mikuláš, Jan, Vavřinec, Dionýz a Bohumír II.). Ti se stali zakladateli zemanskych rodů v některých liptovských vesnicích: Svätojánských (Szentiványi), Baánovcov a Smrečániovcov (Szmrecsányi). Sám Bohumír později začal rýžovat zlato z potoka Bocianka a založil si soukromý hrad na vrchu Hrádek.\n\nV roce 1310 byl vypleněn kostel v Liptovském Jánu a byli z něj odneseny i majetkové listiny Ladislava IV. To dokazuje, že tento kostel musel být postaven již na konci 13. století. První zmínka o faře je v roce 1337.\n\nV roce 1554 rodina Svatojánských založila zemanskou protestantskou školu v jedné ze svých kurií (v té době jich bylo pět). Učili na ní přední kazatelé a učitelé (např. Ján Mathesius a Jakub Spléni). Škola zanikla během povstání Františka II. Rákociho (tedy mezi lety 1705-1709), obnovena byla až v roce 1786 (po vzniku samostatného církevního sboru). V obci od konce 15. století existovala i římskokatolická škola, kterou finančně podporovala katolická větev rodiny Svatojánských.Tato škola zanikla po vzniku protestantské šlechtické školy a obnovena byla koncem 17. století. V roce 1633 se v Liptovském Jánu narodil Martin Sentiváni, významní profesor a vědec na Trnavské univerzitě .\n\nV roce 1735 byl zrekonstruován katolický kostel a postaven nový hlavní oltář a v roce 1785 byl postaven artikulární kostel, který vyhořel v roce 1910. V roce 1808 byla zbořena stará věž, která sloužila jako zvonice.\n\nV roce 1824 upadá těžba drahých kovů ve Svätojánskej Boci (dnes část Liptovského Jána), založené ještě Bohumírem v roce 1263 . V roce 1875 vypukla v Liptově cholera a zcela zaniklo svatojánské hornictví. V roce 1886 byla založena požární zbrojnice a spolek hasičů. V roce 1930 pak zemřel poslední člen rodu Svätojánských; Jozef Svätojánsky a jeho majetky byl prodán Československé republice. V roce 1971 byl postaven areál TJ Start.\n\nV obci se narodili:\n\n"}
{"id": "273487", "url": "https://cs.wikipedia.org/wiki?curid=273487", "title": "Kurt &amp; Courtney", "text": "Kurt &amp; Courtney\n\nKurt & Courtney je dokumentární film z roku 1998, který pojednává o vztahu Kurta Cobaina s Courtney Love. Scénář a režii k filmu obstaral Nick Broomfield. Mimo jiné se dokument zaobírá okolnostmi Cobainovy sebevraždy v roce 1994, na kterou se dívá z různých pohledů.\n\n"}
{"id": "273489", "url": "https://cs.wikipedia.org/wiki?curid=273489", "title": "Čelisti (román)", "text": "Čelisti (román)\n\nČelisti je román Petera Benchleye z roku 1974. Kniha byla na žebříčku nejprodávanějších titulů po 44 týdnů.\n\nNa jejím základě natočil Steven Spielberg stejnojmenný film.\n"}
{"id": "273490", "url": "https://cs.wikipedia.org/wiki?curid=273490", "title": "Guggenheimovo muzeum", "text": "Guggenheimovo muzeum\n\nGuggenheimovo muzeum čili The Solomon R. Guggenheim Museum v New Yorku je jedna z nejznámějších galerií moderního umění. Stojí na rohu Páté Avenue a 89. Street, mezi \"Central Park\" a \"East River\" v horním Manhattanu. Budovu muzea navrhl architekt Frank Llloyd Wright.\n\nPozději vznikla další muzea Guggenheimovy nadace v Benátkách, Bilbau, Berlíně, Las Vegas a Guadalajaře v Mexiku.\n\nMuzeum založila a od roku 1937 spravuje nadace Solomon R. Guggenheima a Guggenheimovy sbírky tvoří jeho základ. Z podnětu pozdější ředitelky muzea H. von Rebay začal Guggenheim počátkem 30. let sbírat moderní umění. Nakoupil díla Vasilije Kandinského a mnoha dalších, roku 1937 založil Guggenheimovu nadaci (\"Solomon R. Guggenheim Foundation\") na podporu moderního umění a roku 1939 otevřel v New Yorku \"Museum of Non-Objective Art\", kde zpřístupnil své sbírky. Roku 1943 pověřil architekta F. L. Wrighta, aby navrhl novou budovu muzea. Na projektu spolupracoval konstruktér českého původu Jaroslav Josef Polívka, který vyřešil konstrukci stoupající rampy ve volném prostoru bez nutnosti podpory sloupů. Dnešní Guggenheimovo muzeum bylo postaveno teprve po Wrightově smrti v letech 1956-1959.\n\nNápadná a provokativní, i když poměrně malá spirálovitá budova je v ostrém kontrastu k obřím pravoúhlým krabicím ve svém okolí a vyvolala zprvu kritiku. Galerie je i uvnitř uspořádána do spirály bez oken a sluneční světlo prosvěcuje pouze skleněnou kopulí. Galerii to ovšem nevadí, pro obrazy je vhodnější jemné, zčásti umělé světlo. V roce 1992 k ní přibyla vyšší a pravidelná věž podle návrhu G. Siegela. Tento celek dnes patří k „ikonám“ města New Yorku, velmi často se filmuje a podobně.\n\nJádrem sbírek \"Solomon R. Guggenheim Museum\" je původní sbírka Guggenheimova, orientovaná hlavně na „abstraktní“ umění. Z obrazů Vasilije Kandinského jsou zde například obrazy \"V černém čtverci\" a \"Kompozice 8\" z roku 1923. Dále je zde \"Kontrast forem\" od Fernanda Légera nebo \"Simultánní okno\" Roberta Delaunaye. Později ale kupoval Guggenheim i díla Marca Chagalla, například \"Paříž viděná oknem\" a \"Zelený houslista\" .\n\nZ pozůstalosti obchodníka Karla Nierendorfa získalo muzeum v roce 1948 730 předmětů, mimo jiné 110 děl Paula Klee, 24 od L. Feiningera, 18 Kandinských, šest Chagallů a dva obrazy Joana Miró. Oskar Kokoschka zde zastupuje Expresionismus a M. Beckmann Surrealismus. Ze soch je zde \"Adam a Eva\" od C. Brancusiho a mnoho dalších. Cézannův \"Muž se založenýma rukama\" z roku 1899 překračuje hranici 20. století.\n\nNákupem \"Thannhauser Collection\" se roku 1963 sbírky rozšířily o díla impresionistů: \"Kopce u Saint-Rémy\" od Vincent van Gogha, \"Haere Mai\" od Paul Gauguina, \"Před zrcadlem\" od Édouard Maneta a Pissarrova \"Krajina u Pontoise\" z roku 1867, zatím nejstarší obraz sbírky. Od P. Picassa je zde \"Le Moulin de la Galette\" , \"Žena se žlutými vlasy\" a \"Harmonikář\" , takže Guggenheim má jednu z největších veřejných sbírek tohoto malíře.\nOd počátku 90. let se sbírka rozšířila o díla minimalistického a konceptuálního umění a fotografie.\n\n\n\nGuggenheimova muzea - oficiální stránky\n"}
{"id": "273491", "url": "https://cs.wikipedia.org/wiki?curid=273491", "title": "Bystrá (Západní Tatry)", "text": "Bystrá (Západní Tatry)\n\nBystrá (2248 m n. m.) je nejvyšším vrcholem Západních Tater. Nachází se v jižní rozsoše hlavního hřebene části Liptovské Tatry. Vypíná se nad Račkovou dolinou, Kamenistou dolinou a Bystrou dolinou. Z vrcholu je kruhový výhled do okolí.\n\nNa jižním úpatí vrcholu leží v ledovcových karech dvě Bystré plesa a níže situované pleso Anitino očko.\n\nPřístup je možný z Bystré doliny po žluté turistické značce, nebo z Bystrého sedla po modré žluté značce.\n\n\n"}
{"id": "273492", "url": "https://cs.wikipedia.org/wiki?curid=273492", "title": "Wolfmother (album)", "text": "Wolfmother (album)\n\nWolfmother je debutové album stejnojmenné australské hard rockové kapely. Album obdrželo cenu ARIA za nejlepší rockové album roku 2006 a nominaci ARIA na nejlepší album roku 2006. Obal k albu vytvořil Frank Frazetta. Skladba \"Woman\" byla součástí reklamy na T-Mobile a také byla použita ve hře Motorstorm. Skladba \"Joker & the Thief\" byla použita ve filmu Hangover a v počítačové hře . Skladby \"Dimension\" a \"Pyramid\" se objevily ve hře FlatOut 2.\n\nAutory písní jsou Andrew Stockdale, Chris Ross a Myles Heskett.\n\n"}
{"id": "273493", "url": "https://cs.wikipedia.org/wiki?curid=273493", "title": "Foster", "text": "Foster\n\nFoster může být:\n\n\n\n"}
{"id": "273494", "url": "https://cs.wikipedia.org/wiki?curid=273494", "title": "Gun (hudební skupina)", "text": "Gun (hudební skupina)\n\nThe Gun byla britská rocková skupina, kterou v roce 1967 založili v Londýně bratři Paul a Adrian Gurvitzovi. Po uzavření smlouvy s firmou CBS začátkem roku 1968, zabodovali ohromným hitem \"Race With The Devil,\" který byl vydán jako singl v říjnu 1968. Obal alba byl prvním výtvorem umělce Rogera Deana. Vydali pak ještě další pozoruhodný hit \"Drives You Mad\" a druhé album. Adrian Gurvitz a Paul Gurvitz později spolupracovali s Gingerem Bakerem ve skupině The Baker Gurvitz Airforce.\n\n\n\nalbum \"Gun\" (1968)\nalbum \"Gunsight\" (1969)\n\n"}
{"id": "273495", "url": "https://cs.wikipedia.org/wiki?curid=273495", "title": "Brikcí z Cimperka", "text": "Brikcí z Cimperka\n\nBrikcí z Cimperka (asi 1535-1599) byl pražský zvonař, kovolijec a pražský měšťan. Pocházel ze zvonařské rodiny, jeho děd byl Bartoloměj Pražský a jeho otec Ondřej Pražský. Brikcí je považován za největšího českého zvonaře všech dob.\n\nBrikcí užívá též latinskou variantu Briccius. Predikát z Cimperka se vyskytuje v různých podobách – latinsky a Stanimonte, německy von Zinnberg, jinak též z Cinnberga apod. Predikát obdržel v r. 1571, do té doby užíval jméno Brikcí Pražský nebo Briccius Pragensis.\n\nBrikcí z Cimperka byl synem zvonaře Ondřeje Pražského, který se podílel na výrobě některých zvonů pro katedrálu sv. Víta. Když v r. 1550 dosáhl plnoletosti (od tohoto údaje se odvozuje jeho datum narození mezi léty 1530-1535), vydal se sbírat zkušenosti do ciziny. S přestávkami přebýval v Německu a Polsku do r. 1553. První známý český zvon s jeho jménem pochází z r. 1552. Místo jeho první pražské dílny není známo, ale v r. 1571 přesídlil do Široké ulice (dnešní Jungmannovy) na Novém Městě. Tehdy také obdržel predikát \"z Cimperka\".\n\nDíky zvonařství si Brikcí získal pozici váženého pražského měšťana, zasedal v zemském sněmu. Byl také zpěvák a hudebník, člen literátského bratrstva v kostele sv. Michala v Opatovické ulici, jemuž daroval nádherně iluminovaný kancionál. Měl rozsáhlou knihovnu a sbírku obrazů.\n\nV r. 1599 zemřel na mor. Několik zvonů a připravených forem zůstalo v jeho pozůstalosti, takže některé zvony nesou jeho jméno, ačkoli jsou pozdějšího data.\n\nRod Brikcího pokračovatelů je poměrně spletitý, nicméně žádný z jeho následovníků už nedosáhl proslulosti svého otce a od každého z nich známe jen několik málo výrobků.\nNejpozději kolem r. 1620 se stopa rodu ztrácí a není známo, jaký další osud měla slavná zvonárna.\n\nUdělením predikátu \"z Cimperka\" získal Brikcí znak s figurou lva, stojícího na skále se třemi vrcholky, který předními tlapami podpírá zvon. Motto zní: DEUS ADJUTOR ET PROTECTOR MEUS.\nPavel Brikcí nalezen v matrikách oddaných Milevsko 2 na internetu.\n13.10.1669 M2F274 oddán Jakub Hodějovec Zbislav + Alžběta Sýkorová Zbislav svědci:Pavel Brikcí a Hans Sedlář.\nBoreš Roman\n\nBrikcí za svůj život odlil přes 80 zvonů, k nejznámějším patří zvony ve věži baziliky sv. Petra a Pavla na Vyšehradě, nebo zvon v Třebenicích.\n\nKromě chrámových zvonů odléval také stolní zvonky, hmoždíře, křtitelnice, cymbály, náhrobní desky, cínové rakve a řadu dalších kovolijeckých výrobků.\n\n\n\n\n\n\n"}
{"id": "273497", "url": "https://cs.wikipedia.org/wiki?curid=273497", "title": "Sarntalské Alpy", "text": "Sarntalské Alpy\n\nSarntalské Alpy (italsky \"Alpi Sarentine\") jsou pohoří ležící v severní Itálii v autonomní provincii Bolzano. Mezi českou turistickou veřejností patří tyto hory mezi méně známé a tudíž také zřídka kdy navštěvované. Zejména blízkost populárních vysokých masivů Alp má za následek menší počet návštěvníků. Svým charakterem lze pohoří přirovnat k Vysokým Tatrám. Nejvyšším vrcholem je Hirzer (\"Punta Cervina\", 2781 m) ležící v západní části území.\n\nRozloha tohoto horského celku činí pouhých 1 150 km². Pohoří se nachází na západ od Dolomit, od nichž je odděluje údolí řeky Eisack mezi městy Bressanone a Bolzano. Na severovýchodě, v horní části údolí Eisacktal mezi městy Bressanone a Vipiteno, sousedí toto pohoří s Zillertalskými Alpami. Na západě je pohoří odděleno od Ötztalských Alp údolím Passeiertal, od Stubaiských Alp na severozápadě údolím Jaufental vedoucím do sedla Jaufenpass (2099 m). Na jihozápadě odděluje Sarntalské Alpy od skupiny Ortles údolí řeky Adiže s městem Meranem. Na jihu spadají hory do Bolzanské plošiny, kde krátkým úsekem sousedí s Fleimstalskými Alpami.\n\nPohoří sestává převážně z pásma tmavých křemenných fylitů. Bolzanská porfyrová plošina tvoří další významnou část na jihu horstva. Je tvořena tvrdými načervenalými permskými vyvřelinami.\n\nDoliny Val di Pennes a Val Sarentino (Sarntal) rozdělují téměř přesně ve středu pohoří na dva celky – východní a západní masiv. Charakter hor je typický pro Centrální krystalické Alpy. Žulové štíty střídající se travnatými svahy a holé, místy skalnaté hřebeny.\n\n\n\nPro turisty je zde postaveno na 25 horských chat a hustá síť značených chodníků, vedoucích i do nejvyšších pater pohoří. Přes dobrou komunikační dostupnost (do hor vede řada silnic do značných výšek) je pohoří turisticky poměrně opuštěné. Svým charakterem je vhodné pro vícedenní přechody hřebenů a stává se rájem pro milovníky trekingu.\n\n\n"}
{"id": "273499", "url": "https://cs.wikipedia.org/wiki?curid=273499", "title": "Bartoloměj Pražský", "text": "Bartoloměj Pražský\n\nBartoloměj Pražský (zemřel po r. 1530) byl zvonař, působící v Praze na počátku 16. století. Byl prvním velkovýrobcem zvonů na českém území, neboť jich za svůj život vyrobil nejméně 150. Jeho synem byl Ondřej Pražský, vnukem a nejvýznamnějším členem rodu Brikcí z Cimperka. \n\nJméno se na zvonech vyskytuje v latinské podobě Bartholomeus Pragensis. V literatuře bývá uváděn též jako Bartoš nebo Bartoloměj Berounský.\n\nBartoloměj si vzal za ženu Magdalénu, dceru zvonaře Jiříka, jehož dílnu Bartoloměj na konci 15. století zdědil. První zvon s jeho jménem pochází z r. 1498. Zemřel počátkem 30. let 16. století. Přesnější datum není známo. Dílnu po něm vedl jeho syn Ondřej, který ještě dlouhá léta užíval jeho připravené formy a nápisy, takže mnohé zvony z 30. let nesou Bartolomějovo jméno, přestože jsou dílem jeho syna. \n\n\nZvonařovo dílo se stalo předmětem vášnivých diskuzí v době rekvizic I. světové války, kdy měla zvonová komise vypracovat doporučení, které zvony mají být rekvírovány. Někteří odborníci tvrdili, že Bartolomějovy zvony jsou historicky cenné, a proto by měly být pokud možno zachovány. Jiná skupina badatelů se však domnívala, že jeho zvony jsou si navzájem natolik podobné, že jich stačí zachovat jen několik, zatímco místo jiných je lépe zachovat například krásně zdobené barokní zvony. Nutno dodat, že rekvizice probíhaly natolik živelně, že na závěry odborníků beztak nebyl brán velký zřetel. \n\n\n"}
{"id": "273502", "url": "https://cs.wikipedia.org/wiki?curid=273502", "title": "Ondřej Pražský", "text": "Ondřej Pražský\n\nOndřej Pražský (zemřel kolem r. 1550) byl pražský zvonař a kovolijec. Působil na Novém Městě. Byl synem významného zvonaře Bartoloměje Pražského. S ženou Annou měl syna Brikcího, který po něm převzal dílnu a stal se největším českým zvonařem 16. století. Mladší syn Zikmund byl Brikcího pomocníkem, kromě toho měl Ondřej několik dcer. \n\n\n\n\n"}
{"id": "273503", "url": "https://cs.wikipedia.org/wiki?curid=273503", "title": "Josef Liboslav Ziegler", "text": "Josef Liboslav Ziegler\n\nJosef Liboslav Ziegler (10. prosince 1782 Hradec Králové – 23. května 1846 Chrudim) byl český kněz, pedagog, básník, překladatel a vlastenecký spisovatel.\n\nNarodil se v Hradci Králové. Otec mu zemřel brzy a matka se znovu provdala do Chrudimi, proto se tam také stěhoval poprvé i malý Josef. V Hradci Králové díky přímluvě a finanční pomoci prefekta vystudoval gymnázium a byl už zde známý svým velikým zájmem o historii a literaturu. Poté začal se studiem filozofie a pak v Praze teologii na univerzitě. Souběžně navštěvoval přednášky české řeči a literatury a sám studoval slovanské jazyky. Studium zakončil 30. srpna 1806 vysvěcením za kněze.\n\nKněžské působení začal jako kaplan v Dobrušce, kde se spřátelil s F. V. Hekem (známý později jako F. L. Věk od A. Jiráska), poté byl katolickým knězem v Českém Meziříčí, od roku 1809 až do roku 1817 působil jako kněz na faře v Dobřanech. Dobřanská fara se tak jeho zásluhou stala regionálním centrem obrozenectví, což připomíná i pamětní deska umístěná na budově fary (postavena r. 1776), která v podstatě v nezměněné podobě stojí na dobřanské návsi dosud. Období Zieglerova působení v Dobřanech popsal ve vzpomínkové skice \"Na dobřanské faře\" Alois Jirásek. Přátele z vlasteneckých kruhů přesvědčil, aby si přidávali ke svému jménu druhé, české (proto např. Magdalena Dobromila Rettigová) - zavedl tak tzv. vlastenecký křest. Nutno připomenout, že tehdy byl český pravopis dosti odlišný od současnosti, takže i jeho jméno se psalo Jozef Liboslaw Ziegler. I později pokračoval ve studiích a když složil úspěšně zkoušky, získal uvolněné místo profesora bohoslovectví na semináři v Hradci Králové. Seznámil se s řadou národních buditelů, půjčoval knížky, srovnával texty svatých písem vč. hebrejštiny, pustil se do antických překladů. Zaváděl zpěv českých písní na bohoslužbách. Od roku 1817 zahájil přednášky z jazyka českého a literatury na bohosloveckém semináři v Hradci Králové. Začal s publikováním gramatických příruček, rozvíjel osvětovou činnost, prosazoval vydávání i klasiky. V roce 1818 byl mezi zakládajícími členy Českého muzea a téhož roku získal doktorát z bohosloví. V letech 1820-1822 vydal v pražské arcibiskupské tiskárně několik čísel čísla sborníku \"Dobroslav – aneb rozličné spisy poučného i obveselujícího obsahu v řeči nevázané\". V oblasti pedagogiky přispěl řízením časopisu Přítel mládeže a v semináři zřídil pro studenty českou knihovnu. Přispíval i do jiných tehdejších časopisů, almanachů Milozor a Milín. \n\nThDr. Josef Liboslav Ziegler byl roku 1826, tedy ve svých 44 letech, jmenován děkanem v Chrudimi místo zesnulého F. Urbana, proto z Hradce Králové odešel. Rodné město jej dodnes uvádí mezi význačnými rodáky. V Chrudimi setrval až do své smrti. V roce 1832 mu byl svěřen úřad vikáře a vrchního školního dozorce na Chrudimsku. Svěřené mu pedagogy vzdělával nejen v pedagogice, ale také v jazyce českém a historii českého národa. Překládal z latiny, psal historické články, věnoval se zeměpisu, filozofii, geologii a vydával různé náboženské spisy. Ale s magistrátem v Chrudimi nebyl zadobře, dokonce byl v tvrdém dlouholetém sporu o nadační jmění tzv. Talacovského dvora ve městě. Spor vyhrál. Přesto v novém působišti je znám jako zachránce Cereghettiho kroniky. Svou knihovnu ve své závěti odkázal Chrudimi, dnes je v Okresním muzeu. Nejmladší chrudimský park vznikl v roce 1894 na místě zrušeného hřbitova u kostela sv. Michaela, který byl uzavřen v roce 1881. Na průčelí hřbitovního kostela sv. Michala byla roku 1898 odhalena pamětní deska připomínající, že zde byl pohřben chrudimský děkan Josef Liboslav Ziegler, dnes je park pojmenován jeho jménem.\n\n\n\n"}
{"id": "273504", "url": "https://cs.wikipedia.org/wiki?curid=273504", "title": "Ostřice chlupatá", "text": "Ostřice chlupatá\n\nOstřice chlupatá (\"Carex pilosa\") je druh jednoděložné rostliny z čeledi šáchorovité (\"Cyperaceae\").\n\nJedná se o rostlinu dosahující výšky nejčastěji 30-50 cm. Je vytrvalá netrsnatá s plazivými oddenky a tenkými výběžky, často vytváří rozsáhlé porosty. Listy jsou střídavé, přisedlé, s listovými pochvami. Lodyha je kratší nebo stejně dlouhá jak listy, nahoře ploše trojhranná a spíše hladká. Čepele jsou asi 5-10 mm široké, ploché. Jsou chlupaté, zvláště je nápadná řada brv na okraji listu. Pochvy dolních listů jsou nachově hnědé, nerozpadavé, bezlisté. Ostřice chlupatá patří mezi různoklasé ostřice, nahoře jsou klásky čistě samčí, dole čistě samičí. Samčí klásek bývá pouze jeden, samičí jsou většinou 2-3, vzácněji až 4. Samičí klásky obsahují jen 7-20 květů, zvláště dolní klásek je celkem dlouze stopkatý. Listeny jsou kratší než klas, dolní zřetelně pochvatý. Okvětí chybí. V samčích květech jsou zpravidla 3 tyčinky. Čnělky jsou většinou 3. Plodem je mošnička, která je asi 3,5-5 mm dlouhá, zelená až bledě hnědá, slabě trojhranná a trošku žilkovaná, zobánek je krátký, na vrcholu krátce dvouzubý. Každá mošnička je podepřená plevou, která je světle červenohnědá, na hřbetě se 3 světlejšími žilkami. V ČR kvete nejčastěji v březnu až v květnu. Počet chromozómů: 2n=44.\n\nOstřice chlupatá je evropský druh, roste hlavně ve střední až jižní Evropě, na západ po střední Francii, na jih po Itálii a Bulharsko, k severu sahá až do Pobaltí. Roste i ve východní Evropě, na Ukrajině a v evropské části ruska až po Povolží. Ve Skandinávii chybí.\n\nV ČR je hojná zvláště na Moravě, a to nejvíce v nižších polohách Karpat s přesahem i do českého masívu (hlavně u Brna a Vyškova). Roste v lesích, a to hlavně v dubohabřinách a bučinách, kde často vytváří výraznou dominantu bylinného patra. V Čechách je mnohem méně rozšířena, ještě ve východních Čechách, třeba v údolí Tiché Orlice, se vyskytuje roztroušeně, dál k západu ubývá. Západně od Prahy až na nepatrné výjimky chybí zcela.\n\n\n\n \n"}
{"id": "273507", "url": "https://cs.wikipedia.org/wiki?curid=273507", "title": "Tomáš z Litoměřic", "text": "Tomáš z Litoměřic\n\nTomáš z Litoměřic ( – okolo 1538) byl český zvonař a kovolijec 1. poloviny 16. století, působící v Litoměřicích. Je prvním významným zvonařem s působištěm v severních Čechách.\n\nNejstarší známý zvon tohoto mistra pochází z roku 1509. Ve starší literatuře mu bývají přidělovány i některé starší zvony, ve skutečnosti pořízené zvonařem Tomášem z Prahy. Tomáš z Litoměřic zpočátku spolupracoval s Ondřejem Ptáčkem z Kutné Hory, od nějž také převzal některé reliéfy. Svou dílnu měl zřejmě v hradební baště na okraji Litoměřic. Kolem r. 1538 zemřel.\n\n\n\n\n"}
{"id": "273508", "url": "https://cs.wikipedia.org/wiki?curid=273508", "title": "Bäckaskog (zámek)", "text": "Bäckaskog (zámek)\n\nZámek Bäckaskog leží v švédské obci Kristianstad na úzkém pruhu země mezi jezery Ivösjön a Oppmannsjön. Patří k němu i zámecká kaple. V současnosti slouží budova jako hotel.\n\nBäckaskog vznikl ve 13. století jako klášter, který byl roku 1537 v období reformace zrušen. V následujících letech byli majiteli panství šlechtické rody Ulfstand, Brahe, Bille, Parsberg a Ramel. Roku 1684 byl zámek zabaven králem Karlem XI.. Poté se stal rezidencí velitele regimentu kavalérie. Velké renovace budovy a okolí byly provedeny například polním maršálem Johanem Christopherem Tollem. Od roku 1885 patřil Bäckaskog korunnímu princi Friedrichu von Dänemark, pozdějšímu Friedrichu VIII., který jej roku 1900 prodal komořímu Filipu Stjernswärdovi.\n\nRoku 1956 došlo k oddělení budov a pozemků. Nájemce Gustaf Ferlenius vytvořil z Bäckaskogofu populární turistický cíl. Roku 1996 odkoupil zámek státní pozemkový úřad.\n"}
{"id": "273511", "url": "https://cs.wikipedia.org/wiki?curid=273511", "title": "Where Did You Sleep Last Night", "text": "Where Did You Sleep Last Night\n\nWhere Did You Sleep Last Night, známá také jako In The Pines či Black Girl, je tradiční americká folková píseň, jejíž kořeny sahají do druhé poloviny 19. století. Její původní autor je neznámý. Píseň byla zpopularizována poprvé v roce 1944, kdy ji přezpíval Lead Belly. Značnou popularitu si také získala díky tomu, že ji zahrála grungeová skupina Nirvana na svém akustickém vystoupení pro MTV. Záznam tohoto koncertu byl v roce 1994 vydán pod názvem \"MTV Unplugged in New York\". \n"}
{"id": "273512", "url": "https://cs.wikipedia.org/wiki?curid=273512", "title": "Nákladní doprava", "text": "Nákladní doprava\n\nNákladní doprava je souhrn úkonů, jimiž se uskutečňuje přeprava nákladů. Je to činnost spjatá s cílevědomým přemisťováním hmotných předmětů v nejrůznějších objemových, časových a prostorových souvislostech za použití různých dopravních prostředků a technologií.\n\n\nŽelezniční doprava je nejvhodnější pro přepravu hromadného zboží (uhlí, dřevo, stavebniny, ropa, železná ruda apod.). U zboží, které nemá hromadnou povahu, je vhodná na delší přepravní vzdálenosti. Mez, co to je \"delší přepravní vzdálenost\", nelze jednoznačně určit, záleží na porovnání nákladů spojených s přemístěním zboží pomocí železniční dopravy a jiného v úvahu přicházejícího druhu dopravy.\n\nV roce 1892 Gottlieb Daimler zvětšil tehdy základní rozměry vozů a zkonstruoval tak první nákladní automobil. Postupně docházelo v následujících letech k zlepšení technologii. Zlepšování konstrukce a modernější motory umožnili stavbu stále větších nákladních vozů. Aby byla zvětšena kapacita přepravovaného nákladu, byly nákladní vozy později upravovány pro tažení přívěsů.\nSilniční doprava je často oproti dopravě železniční konkurenčně pružnější. Je to tím, že technologie jejího provozu je jednodušší a také díky relačnímu charakteru jeho provozu (přeprava z místa A do místa B). Přeprava po silnici se odehrává na silniční síti a ta je přístupná tisícům silničních dopravců.\n\nV silniční nákladní dopravě se obvykle člení dopravní prostředky podle přepravy na přepravu:\na dále na přepravu:\n\nRůzné podmínky jsou ve vnitrozemské a v námořní dopravě. Říční doprava je omezena dopravními cestami (splavnými říčními toky). Přeprava po vodě má tedy jiné provozní podmínky. Především jde o množství prostojů, které nemůže dopravní podnik ovlivnit (vysoký či nízký stav vody na řekách apod.).\n\nLetecká nákladní doprava je obvykle rychlý způsob přepravy nákladu. Nákladní letecká přeprava je orientována podle poptávky po přemístění. Zpravidla se jedná o přikládku zboží do linek osobní dopravy nebo jde o samostatné nákladní linky, ať už pravidelné či nepravidelné.\n\n"}
{"id": "273515", "url": "https://cs.wikipedia.org/wiki?curid=273515", "title": "Poslední dny", "text": "Poslední dny\n\nPoslední dny (v originále ) je název filmu, který natočil Gus Van Sant. Film pojednává o posledních dnech života Kurta Cobaina, frontmana grungeové skupiny Nirvana, jak sám přežívá své poslední dny před smrtí v domě v lese, mezi tím co ho všichni hledají. Oficiální premiéru měl ve Spojených státech 22. července 2005. Hlavní roli ztvárnil Michael Pitt, který představuje právě Blakea (postavu inspirovanou Cobainem). Michael Pitt je mimo jiné také frontmanem v grungeové kapele Pagoda. Jejich tvorba je velice podobná Nirvaně. V době kdy Michaela vybrali do role Kurta Cobaina, měl zrovna stejně dlouhé vlasy jako Kurt. Ve filmu si mimo jiné zahrála i Kim Gordon z kapely Sonic Youth.\n\n\n\"Následující text obsahuje spoilery.\"\n\nGrunge rocker Blake unikne odvykačce a prochází hlubokým lesem k domu, plave přes jezero a pak si rozdělá oheň na noc. Druhý den se vrátí domů a převleče se. Prochází domem v ženských šatech a s brokovnicí v rukou, kterou ukazuje na spící spolubydlící Scotta, Lukea, Asii a Nicole. Po té je navštíven zástupcem časopisu Yellow Pages – Thadeusem Thomasem, který s ním mluví o umístění reklamy do nadcházející knihy. Následně zazvoní telefon od Kurtovo nahrávací společnosti, která mu říká, že on a jeho skupina musí udělat další turné a že je důležité, aby si rezervovali data, ale Kurt zavěsí. Vyjde po schodech nahoru a usne na podlaze v jednom z pokojů. Asie se probudí a najde ho, jak spí a v tom nějací dva mladíci zaklepou na dveře. Scott a Luke jim otevřou a oba chlapci s nimi mluví o jejich kostele dole v ulici. Kurt se opět převlékne a opustí dům. V tu chvíli, kdy uvidí dva mladé křesťany odcházet, se schová do zahradního altánku.\n\nScott, Luke, Asie a Nicole odjíždějí pryč a Kurt se vrátí zpět do domu. Jeho kamarád Donovan po boku se soukromým detektivem přichází do domu a Blake uteče, mezi tím, co se po něm shánějí. Čeká, až odjedou, než se zase vrátí zpět. Hraje na kytaru a bubny dokud ho nevyruší jeho režisérka (Kim Gordon), která se ho snaží přesvědčit aby šel s ní, ale Blake odmítá. V noci se vydává do rockového klubu, kde k němu přijede kamarád a vypráví mu o tom, jak šel na koncert Grateful Dead. Blake ale odchází ještě před tím, než přítel může dokončit vyprávění příběhu. Vrátí se domů, kde jeho přátelé tancují a Scott ho požádá o pomoc s jeho písní. Luke ho ale odvádí pryč s tím, že se Blakea nemůže na nic ptát, protože je mimo.\n\nScott řekne Lukovi, že zde byl Donovan se soukromým detektivem a že by měli odejít. Poté, co se Scott s Lukem vyspí, Blake naposledy hraje na kytaru, než vyrazí do zahradního altánku, kde tiše sedí a dívá se, jak jeho spolubydlící odchází. Strávili noc v domě jejich přítele. Druhý den se vzbudili a viděli zprávy, oznamující Blakeovu sebevraždu a to, jak elektrikář našel jeho tělo v altánku. Scott, Luke a Nicole nasednou do auta a ujíždějí po dálnici, zatímco Luke hraje na kytaru na zadním sedadle.\n\nPoznámka: \"Film se odehrává částmi retrospektivně a velice málo se v něm mluví..\"\n"}
{"id": "273517", "url": "https://cs.wikipedia.org/wiki?curid=273517", "title": "Ostřice prosová", "text": "Ostřice prosová\n\nOstřice prosová (\"Carex panicea\") je druh jednoděložné rostliny z čeledi šáchorovité (\"Cyperaceae\").\n\nJedná se o rostlinu dosahující výšky nejčastěji 10-40 cm. Je vytrvalá netrsnatá s plazivými oddenky a tenkými výběžky, na konci vystoupavými. Listy jsou střídavé, přisedlé, s listovými pochvami. Lodyha je delší než listy, tupě trojhranná a spíše hladká. Čepele jsou asi 2-4, vzácněji až 6 mm široké, trochu žlábkovité, sivozelené až modrozelené. Pochvy dolních listů jsou světle hnědé až šedavé, nerozpadavé, bazální jsou bezlisté. Ostřice prosová patří mezi různoklasé ostřice, nahoře jsou klásky čistě samčí, dole čistě samičí. Samčí klásek bývá pouze jeden, samičí bývají 1-3, poměrně řídkokvěté. Listeny mají většinou vyvinutou čepel, dolní listen je delší než klásek, ale kratší než květenství, zřetelně pochvatý. Okvětí chybí. V samčích květech jsou zpravidla 3 tyčinky. Čnělky jsou většinou 3. Plodem je mošnička, která je asi 3,5-4 mm dlouhá, hnědavá až olivově zelená, nápadně vejcovitá až elipsoidní, trojhranná a nezřetelně žilkovaná, zobánek je krátký, bezzubý nebo nezřetelně dvouzubý, asymetricky nasazený. Každá mošnička je podepřená plevou, která je nachově černohnědá, na hřbetě s 1-3 zelenými žilkami a na okraji má úzký bělomázdřitý lem. V ČR kvete nejčastěji v dubnu až v červnu. Počet chromozómů: 2n=32.\n\nOstřice prosová roste ve velké části Evropy, skoro chybí jen na úpném jihu, dále roste v západní Asii až po jižní Sibiř, a v Grónsku. Byla zavlečena do Severní Ameriky, někteří autoři se domnívají že už Vikingy. Mapka rozšíření je zde: .\n\nV ČR roste roztroušeně od nížin do hor, většinou na vlhkých rašelinných až slatinných loukách. Jelikož je poměrně nízká, nesvědčí ji enormní eutrofisace a zarůstání konkurenčně silnými expanzívními druhy.\n\n\n\n \n"}
{"id": "273520", "url": "https://cs.wikipedia.org/wiki?curid=273520", "title": "František Ferdinand Šamberk", "text": "František Ferdinand Šamberk\n\nFerdinand František Šamberk, \"vlastním jménem\" František Xaver Schamberger (21. dubna 1838 Praha – 25. prosince 1904 Praha-Vinohrady), byl český herec, režisér a autor divadelních her.\n\nNarodil se do velké rodiny obchodníka s máslem, v Praze, na Novém městě. Začal se učit řemeslu, ale prostřednictvím literátů Šumavského a Koláře se seznámil s Josefem Kajetánem Tylem. Pod jeho vlivem se pro herectví rozhodl velice záhy. Herecky se vzdělával soukromě u Josefa Jiřího Kolára, a později u Karla Šimanovského. Už ve svých 15 letech začal hrát, jako ochotník, ve Švestkově divadle, a krátce, po neúspěšném pokusu o angažmá ve Stavovském divadle (1854), odešel na venkov ke kočovným divadelním společnostem: nejprve k Zöllnerově, vedené J. K. Tylem (tomu propůjčil sedmdesátiletý ředitel Zöllner svou koncesi pro česká představení), pak k různým německým, se kterými se dostal až do Berlína a Královce. Do Prahy se vrátil roku 1859, a v červenci 1860 nastoupil do českého souboru Stavovského divadla. Od roku 1862 pak hrál v Prozatímním divadle, následovalo několikaměsíční angažmá v Královci, a nakonec v roce 1881 získal stálé angažmá v Národním divadle v Praze.\n\nV pobočné letní scéně Stavovského divadla Arény na hradbách se z něj stal velice populární herec-komik, ač původně hrával role tragédů. Zahrál si také řadu milovnických rolí. Ve stejném duchu psal i svoje frašky, ve kterých taky zpravidla hrál. Přidržoval se jednak tvůrčích metod svého učitele J. K. Tyla, rolím dodával módní pikantnosti - podle vzorů francouzské konverzační komedie (kombinace situací, překvapivé dějové obraty). Reagoval také na aktuální společenské události své doby. Využil znalosti stoleté tradice vídeňské frašky.\n\nZ Národního divadla v roce 1883 odešel, pokračoval u Švandovy společnosti na Smíchově, a u Pištěkovy na Vinohradech. Do Národního divadla se však v roce 1885 vrátil, a na jeho scéně hrál pak až do roku 1901, kdy odešel na odpočinek. Řada jeho her je na repertoáru mnoha divadel ještě dnes, a byly vysílány i v televizi. Zemřel ve svých 65 letech v Praze a pochován je na pražských Olšanech.\n\nOženil se 7. ledna 1866 s herečkou Julií Šamberkovou. Manželé Šamberkovi měli tři děti – Dagmar (zemřela mladá), Egmonta (novináře a zpěváka) a Vladimíra (herce a malíře). V roce 1876 se manželé rozešli.\n\n\n\n\n"}
{"id": "273523", "url": "https://cs.wikipedia.org/wiki?curid=273523", "title": "Nils Ericson", "text": "Nils Ericson\n\nNils Ericson (dříve Ericsson; 31. ledna 1802 Långbanhyttan, provincie Värmland – 8. září 1870 Stockholm) byl švédský inženýr, stavitel a voják. Nils Ericsson byl starší bratr vynálezce Johna Ericssona.\n\nNils byl stejně jako jeho bratr ve švédské armádě. V roce 1823 byl podporučíkem v inženýrském sboru, v roce 1828 byl povýšen do hodnosti poručíka. V roce se stal 1830 kapitánem, 1832 majorem a v roce 1850 plukovníkem mechanizovaného praporu švédského námořnictva.\n\nOd roku 1855 působil Nils jaro vedoucí státních železničních staveb. Jeho inženýrská díla jsou známá zejména stavbou Trollhättenského kanálu v letech 1837 – 1844, velkého kanálu mezi řekou Saimen ve Finsku a Finským zálivem (1849 – 1856) a v poslední řadě díky zbudování švédských železnic, které jsou jeho nejznámějším dílem.\nPoté, co v roce 1862 odstoupil z vedení švédských železnic, mu byla poslanci schválená doživotní renta ve výši 15 000 riksdolarů ročně. V roce 1854 byl povýšen do šlechtického stavu a v roce 1860 dostal titul svobodný pán.\n"}
{"id": "273524", "url": "https://cs.wikipedia.org/wiki?curid=273524", "title": "Dinosaur Jr.", "text": "Dinosaur Jr.\n\nDinosaur Jr. je americká rocková kapela, která vznikla v roce 1984. Kapela se v roce 1997 rozpadla, avšak v roce 2005 se dala znovu dohromady. Kapela se skládá z baskytaristy Lou Barlowa, kytaristy J Mascise a bubeníka jménem Murph.\n\n\n"}
{"id": "273525", "url": "https://cs.wikipedia.org/wiki?curid=273525", "title": "Květní obal", "text": "Květní obal\n\nKvětní obal (\"periant\") je soustava přeměněných listů, které chrání vnitřní orgány květu, tj. pestíky a tyčinky. Květní obal se skládá z okvětních lístků, nebo kališních a korunních lístků.\n\nKvětní obaly se vyskytují u krytosemenných rostlin, u nahosemenných chybějí nebo jsou jen naznačeny. Jsou uzpůsobeny k tomu, aby svou barvou pomohly hmyzosnubným rostlinám přilákat opylovače. Mohou se také podílet na stavbě plodu, případně mohou být nápomocné při rozšiřování plodů (chmýr nažky). Někdy jsou květní obaly redukované, některý obal může chybět nebo nemusí být přítomen dokonce žádný.\n\nPodle přítomností květních obalů se květy dělí na:\n\n\n"}
{"id": "273534", "url": "https://cs.wikipedia.org/wiki?curid=273534", "title": "Škoda 110 R", "text": "Škoda 110 R\n\nŠkoda 110 R je osobní automobil – kupé, odvozený od sedanu Škoda 110 a vyráběný v letech 1970 až 1980 československou automobilkou AZNP v závodě Kvasiny.\n\nVůz Škoda 110 R je poháněn kapalinou chlazeným řadovým čtyřtaktním čtyřválcem, umístěným za zadní nápravou. Zdvihový objem motoru činí 1 107 cm³ a dosahuje výkonu 45,6 kW při 5 250 ot/min, což relativně aerodynamickému vozu stačí na dosažení rychlosti přes 140 km/h. \n\nNádrž automobilu, umístěná pod předním zavazadlovým prostorem, pojala pouhých 32 litrů benzínu Super 95, což vozu s průměrnou spotřebou kolem 9 litrů na 100 km stačilo na necelých 400 km jízdy.\n\nVůz má čtyřstupňovou, plně synchronizovanou převodovku. Brzdy vozu jsou dvouokruhové, na přední nápravě kotoučové, na zadní bubnové.\n\nKarosérie vozu je samonosná, ocelová, dvoudveřová typu kupé s počtem míst 2+2. Přední část karosérie je až na malé detaily prakticky shodná se sedanem Škoda 110. Dveře jsou bezrámové konstrukce a zadní vyklápěcí okna jsou též bez rámů.\n\nInteriér je vybaven dvojicí pohodlných sportovních sedaček, které lze jednoduše posunovat a jejich opěradla sklápět. Vzadu jsou další dvě nouzová místa, přístupná po sklopení opěradel předních sedaček. Palubní deska je vybavena všemi potřebnými ukazateli – tachometrem, otáčkoměrem, palivoměrem, teploměrem a tlakoměrem oleje. \n\nPrvní prototyp vozu vznikl již v roce 1968, sériově byl pak vůz vyráběn v několika modelových provedeních, která se lišila více méně jen v detailech.\n\nPrvní provedení, model 1971, se vyznačoval ozdobnými lištami na blatnících, které byly převzaty z modelů Škoda 1000 MB, palubní deskou s imitací dřeva a přední maskou se dvěma světlomety. Přední sedačky ještě nebyly vybaveny opěrkami hlavy.\n\nOd srpna 1971 byl vyráběn vůz v provedení model 1972. Vůz přišel o ozdobné lišty na blatnících, hrdlo palivové nádrže bylo rekonstruováno a kryto plechovým víčkem. Přední sedačky dostaly opěrky hlav a na zadních sloupcích přibyly mřížky pro bezprůvanové větrání.\n\nPočátkem roku 1973 byly uskutečněny další změny, které charakterizují model 1973. Vůz dostal novou masku se čtyřmi světlomety, víčko palivové nádrže bylo přemístěno o cca 10 cm nahoru a konečně byl montován dvourychlostní ventilátor topení se zvýšeným výkonem motorku, díky kterému již nemusela posádka vozu v zimních měsících tolik mrznout.\n\nV dalších letech byly vyráběny vozy v téměř identickém provedení, měnila se pouze paleta barevných odstínů a rozšiřovala se nabídka doplňkové výbavy. S nástupem typové řady Škoda 105/120 do výroby doznalo jistých změn i provedení vozu 110 R. Nejvýraznější změnou je zřejmě změna stálého převodového poměru v rozvodovce z 1:4,444 na 1:4,22. Dále bylo montováno modernější palivové čerpadlo Jikov MF místo dřívějšího HF a karburátor Jikov 32 DDSR nahradil novější model EDSR. \nOd srpna do prosince roku 1980 byl vůz vyráběn v provedení model 1981. Vůz dostává elektricky vyhřívané zadní okno a jsou montovány třináctipalcové disky s pneumatikami 165SR-13 místo dřívějších čtrnáctipalcových disků s pneu 155SR-14.\n\nCelkem bylo vyrobeno 57 085 vozů, podle jiných pramenů 56 902 vozů.\n\nZejména po roce 1990 bylo mnoho těchto aut (často velmi necitlivě) přestavěno a „vytuněno“ – dosazením motoru z Favoritu, karosářsky upraveno apod.\n\nV současné době se však kupé stává velmi vyhledávaným modelem hlavně sběrateli, ceněny jsou zejména vozy dochované do dnešních dnů v původním stavu bez úprav.\n\nNa základě kupé 110 R byly vyvinuty také závodní vozy 110 R Rallye, Škoda 180/200 RS a 130 RS. \n\nPro pár vyvolených byla k dispozici i civilní verze Škoda 110 RS - těchto vozů bylo vyrobeno jen několik desítek v limitované sérii pro zákazníky s devizovým kontem - pro Tuzex a export do SRN. Vůz měl specifickou výbavu , střešní okno, upravené brzdy a zvýšený výkon motoru. Barva výhradně hráškově zelená. \n\nSkelet karoserie byl odvozen od sériového typu 110 R, ale výrazně upraven – přibyly různé výztuhy podlah, úchytů zadních ramen nebo vnitřní ochranný rám. Karosérii odlehčilo použití jednak hliníkového plechu tloušťky 0,7 mm na střechu, přední čelo (s otvory přídavného chladiče), vnější plechy dveří a víko zavazadelníku, jednak laminátu na blatníky.\n\nMotor byl upraven na objem 1289 ccm a dosahoval výkonu okolo 103 kW. \n\nV rallye vozy získaly mnoho úspěchů na soutěžích mistrovství světa i mistrovství Evropy. Továrními jezdci byli Svatopluk Kvaizar, John Haugland, Ladislav Křeček, Šedivý a Horsák.\n\nVůz byl také úspěšný na okruzích. Automobil zvítězil v mistrovství evropy cestovních vozů. Továrními jezdci byli Zdeněk Vojtěch, Břetislav Enge a Jan Šenkýř.\n\n"}
{"id": "273539", "url": "https://cs.wikipedia.org/wiki?curid=273539", "title": "Web Content Accessibility Guidelines", "text": "Web Content Accessibility Guidelines\n\nWCAG (Web Content Accessibility Guidelines) jsou jedny z celosvětově nejrespektovanějších pravidel pro tvorbu bezbariérového webu. Velká část pozdějších metodik na ně navazuje, popř. z nich vychází. Za jejich vytvořením stojí skupina WAI v rámci W3C. První verze (WCAG 1.0) vznikla roku 1999 a obsahuje 14 skupin doporučení, které se dále větví na jednotlivé body a každý nese podle priority označení 1 (autor HTML kódu musí použít), 2 (může použít) nebo 3 (nejlépe by měl použít). Pravidla jsou z dnešního pohledu mírně zastaralá, proto vznikla metodika WCAG 2.0.\n\n"}
{"id": "273543", "url": "https://cs.wikipedia.org/wiki?curid=273543", "title": "Ladislav Stehlík", "text": "Ladislav Stehlík\n\nLadislav Stehlík (26. června 1908 Bělčice – 11. září 1987 Bělčice) byl český básník, spisovatel a malíř.\n\nNarodil se v Bělčicích, v rodině krejčího. Bělčickou školu navštěvoval v letech 1924–1928. Vystudoval učitelský ústav v Příbrami, kde maturoval v roce 1928. Vyučoval na řadě škol v rodném kraji, zejména na malotřídních. V letech 1930–1945 byl učitelem na obecné škole v Myslívě na Klatovsku. Často zajížděl do Prahy a Plzně, kde se seznamoval s umělci a výtvarníky (mj. se seznámil s F. X. Šaldou, který na něj měl vliv jako na básníka). V roce 1945 se do Prahy odstěhoval. Do roku 1966 učil na smíchovských školách. Po odchodu do důchodu se věnoval literární činnosti.\n\nZemřel v Praze, pochován je podle svého přání v rodných Bělčicích.\n\nLadislav Stehlík měl tři bratry, Jana, který žil v Plzni, dožil se 82 let, Karla, který byl četnickým strážmistrem a v 50. letech byl politickým vězněm. Třetí bratr Jaroslav Stehlík pracoval v plzeňském Národopisném muzeu, nedožil se vysokého věku, zemřel v 27 letech.\nV Myslívi se seznámil s učitelkou Aloisií Lukešovou, se kterou se po tříleté známosti oženil.\nDcera Ladislava Stehlíka, PhDr. Blanka Stehlíková, Csc. (* 26. srpna 1933 v Březových Horách) je historička umění a publicistka. Blanka Stehlíková se též podílela na vydání některých knih svého otce.\n\nNapsal řadu básnických sbírek a za jeho největší dílo lze považovat trilogii \"Země zamyšlená\". Dílo je lyrickým průvodcem po jihozápadních Čechách, psané s hloubkou a znalostí dosud nevídanou. Autor při svých cestách po kraji sesbíral pověsti, historická fakta, marginálie, zaznamenal osudy místních lidí či zastavení významných návštěvníků – malířů, sochařů, spisovatelů, herců, hudebních skladatelů a dalších. To doplnil mistrným popisem přírody. Práce byla metodologicky inspirována Pausaniovou \"Cestou po Řecku\". Kniha je vyzdobena ilustracemi autora. Dosud vyšla ve čtyřech vydáních.\n\nLadislav Stehlík byl také malíř. Častým tématem jeho obrazů byla opět jihočeská krajina, ilustroval některé své knihy.\n\n\n\nO rukopisu Ladislava Stehlíka žertovaly v roce 1942 Lidové noviny. Podle nich napsala jeho maminka v dopise: \"...Kdyby se u vás něco stalo - nedej Pán Bůh - tak nám to, Láďo sám nepiš. Ať to napíše Vaše malá Blanka!\" (Blance Stehlíkové bylo v roce 1942 devět let.)\n\n"}
{"id": "273544", "url": "https://cs.wikipedia.org/wiki?curid=273544", "title": "František Turinský", "text": "František Turinský\n\nFrantišek Turinský (26. ledna 1797, Poděbrady – 4. září 1852 v Praze), byl básník, spisovatel, úředník a soudce.\n\nNarodil se v rodině Františka Dominika Turinského, městského úřadního sluhy a nájemce obecní hospody v Poděbradech, a jeho manželky Anny, rozené Jahodové. V Poděbradech získal základní vzdělání, do Prahy odešel studoval na gymnáziu a posléze práva na univerzitě. Po vystudování práv roku 1822 se stal vrchnostenským úředníkem na různých místech, nejdříve v Praze u dr. Schustera, dále ve Žďáru nad Sázavou, aktuálem v Libochovicích, justiciárem ve Vlachově Březí a v roce 1826 v Mikulově na Moravě. V roce 1837 ve věku 40 let byl jmenován vrchním na panství žďársko-vojnoměsteckém.\n\nSvé lyrické básně otiskoval v různých časopisech své doby (Rozmanitosti, Rozličnosti, Musejník, Lumír). Byl také aktivním divadelním ochotníkem. Hlavní význam má jeho dramatická divadelní tvorba, tehdy vysoko ceněná. Oženil se poprvé v Libochovicích s vdovou Veronikou Vilímkovou. Roku 1844 byl jmenován vrchním ředitelem dittrichsteinského panství (Libochovice a Budyně nad Ohří). V revolučním roce 1848 zde dokončil hru Pražené 1648, chystané představení pod širým nebem pro stovku účinkujících úřady zakázaly. Už proto, že zde z nadšením ohlásil zrušení roboty. Téhož roku byl jmenován okresním soudcem na Křivoklátě. Hodně se věnoval politice, v roce 1848 dokonce za Poděbrady kandidoval do českého sněmu. Podruhé byl ženatý s Alžbětou Viravskou. Byl často nemocný (srdeční choroba), zemřel brzy a tak řadu prací nestačil dokončit. V jeho díle se projevila i německá pozdně romantická tvorba. Spřátelil se i s Janem Nerudou, který byl v Libochovicích v srpnu 1852 u lože umírajícího Františka. Pochován byl na hřbitově v Pouchově u Hradce Králové. Syn Moric Turinský některé práce vydal po otcově smrti až roku 1880. V Poděbradech na bývalé radnici má tento zdejší rodák pamětní desku, na které je Turinského medailon od sochaře Bohuslava Schnircha.\n\n\n\n\n\n\n"}
{"id": "273546", "url": "https://cs.wikipedia.org/wiki?curid=273546", "title": "Roxy Music", "text": "Roxy Music\n\nRoxy Music byla anglická art rocková skupina založená v roce 1971 absolventem umělecké školy Bryanem Ferrym (zpěvák a klávesista). Dalšími členy byli Phil Manzanera (kytary), Andy Mackay (saxofon a hoboj) a Paul Thompson (bicí a perkuse), Brian Eno (syntetizér, pásky), pozdější slavný hudebník a producent a Eddie Jobson (syntetizér a housle), který jej nahradil. Skupina existovala od roku 1971 do 1983, znovu se formovala na koncertní turné v roce 2001 a bylo oznámeno, že bude vydáno nové album v letech 2005-2008, které však nakonec nevyšlo. Následně skupina až do roku 2011 koncertovala; Manzanera v roce 2014 oznámil, že skupina již nadále nebude aktivní.\n\n\n\n\n\n"}
{"id": "273547", "url": "https://cs.wikipedia.org/wiki?curid=273547", "title": "Tatra 607 Monopost", "text": "Tatra 607 Monopost\n\nZávodní vůz Tatra 607 Monopost byl vyráběn v ČSR v automobilce Tatra Kopřivnice.\n\nPoprvé byl představen 17. září 1950 na Ostravském okruhu, kde s ním Bruno Sojka odjel dvě propagační kola. V dalších letech tyto vozy sklízely mnohá vítězství zejména na domácích závodech.\n\nV roce 1953 byl u vozu prodloužen rozvor náprav z 2250 mm na 2350 mm a vzniklo tak provedení T2-607.\n\nMonopost byl vybaven čtyřtaktním vzduchem chlazeným osmiválcovým motorem Tatra 603 umístěným před zadní nápravou. Nejprve se k chlazení motoru využívalo dvou axiálních ventilátorů, později výrobce zkoušel využívat i ejektorové chlazení, využívající energie výfukových plynů, které od roku 1955 ventilátory zcela nahradilo.\n\n"}
{"id": "273549", "url": "https://cs.wikipedia.org/wiki?curid=273549", "title": "Anglosaská kronika", "text": "Anglosaská kronika\n\nAnglosaská kronika je sbírka letopisů ve staroangličtině popisující historii Anglosasů. Kolekce kronik byla vytvořena na konci 9. století, zřejmě ve Wessexu, v době vlády Alfréda Velikého. Byly vytvořeny kopie rukopisů, které byly předány do klášterů po celé Anglii a byly průběžně aktualizovány, v jednom případě až do roku 1154.\n\nVšechny dochované exempláře jsou kopie, takže není jisté, kde vznikla první verze. Všeobecně se má za to, že originální verze byla napsána na konci 9. století ve Wessexu. Poté co byla sestavena první verze, byly vytvořeny kopie a ty byly rozeslány do různých klášterů. Další kopie byly vytvořeny proto, aby nahradily ztracené exempláře a některé z nich byly aktualizovány nezávisle na sobě. Dochované verze jsou později vytvořené kopie.\n\nNejstarší z nich, Winchesterská kronika, byla napsána jedním písařem až do roku 891. Je známo, že tato kronika je druhou kopií originální verze. I když není jednoduché přesně určit dobu vzniku kroniky předpokládá se, že vznikla v době vlády Alfréda Velikého. Tento král se vědomě snažil podporovat čtení a jinou kulturu v době svého panování a podporoval používání anglického jazyka pro psaní dokumentů a kronik. Tato kronika a distribuce jejich kopií do jiných center vzdělaností, může být následek jeho snahy šíření vzdělanosti.\n\nDochovalo se devět rukopisů, a to buď vcelku, nebo jen zčásti, i když ne všechny mají stejnou historickou hodnotu a ani jeden není originál. Téměř všechny materiály v kronikách jsou ve formě letopisů. Nejstarší je datován do roku 60 př. n. l. Sedm z devíti dochovaných exemplářů je uschováno v British Library, další jsou v Bodleian Library a knihovně Corpus Christi College v Cambridgi.\n\n\nKronika obsahuje texty z různých zdrojů. Záznam pro rok 755, popisující jak \"Cynewulf\" převzal království Wessex od \"Sigebehrta\", je daleko rozsáhlejší než okolní záznamy a obsahuje přímou řeč a citace účastníků této události. Předpokládá se, že podkladem byly nějaké jiné starší historické prameny. Záznamy do roku 110 pravděpodobně pochází z malých encyklopedických svazků světové historie obíhající v době vzniku kroniky. Kronika obsahuje genealogické údaje o panovnících Northumbrie a Mercie, stejné tak i seznam biskupů Wessexu. Tato data pocházejí zřejmě z různých zdrojů.\n\nHistorické anály byly ve Wessexu průběžně udržovány od 7. století. Kronika vychází z tradice velikonočních tabulek, používaných kněžími pro určení dat svátků – stránka obsahuje sled horizontálních řádků následovaných astronomickými daty s mezerou pro krátké poznámky. Postupně byla kronika přepracovávána tak aby pro jednotlivé poznámky bylo vyhrazeno více prostoru. Mnoho záznamů týkajících se dobových události obsahuje velké množství údajů.\n\nZápisy nejsou nepředpojaté. V některých případech při srovnání s jinými středověkými prameny je možno najít jinou verzi téže události nebo nejsou určité události popsány vůbec. Vcelku se však jedná o velmi cenný jednolitý historický pramen popisující období od doby, kdy Římané opustili Británii, až do doby ovládnutí Anglie Normany.\n\n\"Anglosaská kronika\" je nejdůležitějším zdrojem informací historie Anglie v době vlády Anglosaských panovníků. Bez této kroniky a Bedeho \"Historia ecclesiastica gentis Anglorum\" by nebylo možno popsat historii země od odchodu Římanů až do ovládnutí Anglie Normany. Je zřejmé, že v té době vznikaly ještě nějaké jiné historické anály související s rozvojem křesťanství, ale žádné z nich se nedochovaly v původní podobě. Kronika obsahuje informace z některých těchto nedochovaných pramenů.\n\nJejí význam není pouze v historických informacích, ale i v tom, že je zdrojem informací o raném období rozvoje anglického jazyka. Peterboroughská verze je psaná částečně ve staroangličtině a pozdější záznamy jsou psány ve středověké angličtině a je tak zdrojem nejstarší verze textu v této verzi jazyka.\n\nUkázky z kroniky obsahuje antologie nejstarší anglické poezie a prózy \"Jako když dvoranou proletí pták\", Triáda, Praha 2009.\n\n"}
{"id": "273552", "url": "https://cs.wikipedia.org/wiki?curid=273552", "title": "Leopold Fitzinger", "text": "Leopold Fitzinger\n\nLeopold Joseph Franz Johann Fitzinger (13. dubna 1802 – 20. září 1884) byl rakouský zoolog.\n\nNarodil se ve Vídni a studovat začal nejprve botaniku na Vídeňské univerzitě pod vedením Nikolause Josepha von Jacquina. Roku 1817 však studium přerušil a nastoupil jako dobrovolník v Přírodopisném muzeu Vídeň (něm. \"Naturhistorisches Museum\"), kde se staral o sbírku plazů a ryb. Roku 1821 se stal sekretářem zemských stavů, byl však z tého činnostti uvolněn, aby se mohl věnovat muzeu. Roku 1844 odešel do penze, založil však zoologickou zahradu v Mnichově a později také v Budapešti.\n\nV roce 1826 publikoval své dílo \"Neue Classification der Reptilien\" (\"Nová klasifikace plazů\"), založené částečně na pracích svých kolegů Friedricha Wilhelma Hempricha a Heinricha Boieho. V roce 1843 vydal dílo \"Systema Reptilium\" (\"Systematika plazů\"), pojednávající o gekonech, chameleonech a leguánech.\n"}
{"id": "273553", "url": "https://cs.wikipedia.org/wiki?curid=273553", "title": "Harold Wilson", "text": "Harold Wilson\n\nJames Harold Wilson, baron Wilson of Rievaulx, KG, OBE, FRS, PC (11. března 1916 Huddersfield – 24. května 1995 Londýn) byl britský politik. V letech 1964–1970 a 1974–1976 zastával úřad předsedy vlády za labouristickou stranu.\n\nWilsonův otec, povoláním chemik, byl aktivní v Labouristické straně, matka byla učitelkou. Harold Wilson začal v roce 1934 studovat moderní historii na oxfordské Jesus College a byl členem Liberální strany. Ke vstupu do Labouristické strany ho přiměl významný socialistický libertarián a člen fabiánské společnosti G. D. H. Cole. Po roce studia si Wilson změnil obor na areálové studium filosofie, politologie a ekonomie, které zakončil v roce 1937. Poté vyučoval na Oxfordské univerzitě hospodářské dějiny.\n\nPo vypuknutí války se Wilson přihlásil do armády, jako specialista byl ale přidělen k civilní službě. Pracoval jako statistik a ekonom v oblasti uhelného průmyslu. Statistika byla jeho specializací, později byl hlavou Ústředního statistického úřadu a prezidentem Královské statistické společnosti.\n\nV roce 1945 byl poprvé zvolen do Dolní sněmovny, v roce 1947 se stal ministrem obchodu jako nejmladší člen britské vlády ve 20. století. V roce 1951 odstoupil na protest proti zavedení poplatků do britského zdravotního systému. V roce 1954, kdy byli labouristé v opozici, se stal stínovým kancléřem pokladu (ministrem financí). Během padesátých let se posunul ze stranické levice k pravicovému křídlu, což ho stálo i jeho křeslo, které vyměnil za stínové ministerstvo zahraničí. Po náhlém úmrtí předsedy strany Hugha Gaitskella byl zvolen předsedou labouristické strany a zvítězil s ní těsnou většinou ve volbách v roce 1964.\n\nBěhem svého úřadování se potýkal se složitou hospodářskou situací – vysokou inflací i nezaměstnaností a rozpočtovými schodky. Přesto odmítal devalvaci britské libry. Když k ní byl nakonec nucen přistoupit (1967), dokázal ji mediálně prezentovat jako úspěch. Inflaci zamezoval prostřednictvím cenové kontroly. Založil několik institucí pro podporu hospodářství a ekonomického růstu. Za jeho vlády proběhlo mnoho stávek, jedna z nejvýznamnějších byla organizována dopravními odbory. V oblasti školství byla za Wilsonovy vlády zřízena Open University.\n\nV zahraniční politice došlo za prvních Wilsonových vlád k nepokojům v mnoha bývalých britských koloniích, především v Rhodesii a Jižní Africe. Wilson byl odpůrcem rhodeského bělošského předsedy vlády Iana Smithe, který upíral černošské většině rozhodovací práva v zemi. Byl vystaven velkému tlaku ze strany Spojených států amerických, aby vyslal britské jednotky do vietnamské války. K tomuto ale nikdy nedošlo. Wilsonova vláda se omezila na slovní protesty, například po náletech na Hanoj a Haiphong.\n\nVe druhé polovině 60. let došlo k výraznému přílivu imigrantů do Spojeného království, kterého dokázala využít konzervativní opozice.\n\nPo prohraných volbách v roce 1970 nabídl svoji rezignaci na předsedu Labouristické strany, jeho možný soupeř James Callaghan však proti němu odmítl kandidovat a Wilson zůstal v čele strany. Po vítězství ve volbách v roce 1974 opět sestavoval vládu, tentokrát ale koaliční, protože labouristé nezískali většinu křesel.\n\nPo pádu Charlese de Gaulla se mu podařilo úspěšně prosadit přistoupení Velké Británie k Evropskému společenství, které bylo potvrzeno vůbec prvním britským referendem v roce 1975. Už za své první vlády povolal armádu do Severního Irska. Jeho plány z opozičních let na postupné sjednocení Severního Irska s Irskou republikou, které z větší části převzala i konzervativní vláda Edwarda Heatha, vzaly za své, poté co byl v roce 1974 nucen uzavřít koalici se severoirskými unionisty. 16. března 1976 na svou funkci překvapivě rezignoval. Svůj krok zdůvodnil dřívějším záměrem skončit v 60 letech s politickou kariérou. Dále uvedl fyzické i duševní vyčerpání, které bylo pravděpodobně projevem nastupující Alzheimerovy choroby.\n\nObdržel Podvazkový řád a po opuštění Dolní sněmovny byl povýšen do doživotního šlechtického stavu (tzv. life peer) a jako baron \"Wilson of Rievaulx\" zasedl ve Sněmovně lordů. Vzhledem k postupující Alzheimerově chorobě od roku 1987 nevystupoval na veřejnosti. Zemřel v roce 1995 na rakovinu.\n\nManželka Mary Baldwinová je básnířkou, měli spolu dva syny.\n\n"}
{"id": "273555", "url": "https://cs.wikipedia.org/wiki?curid=273555", "title": "Sokotra", "text": "Sokotra\n\nSokotra (arabsky ; Suquṭra) je název ostrova a zároveň i malého souostroví čtyř ostrovů – již zmiňované Sokotry a dále Abd al-Kúrí, Samhah a Darsy –, které je součástí Jemenské republiky. Největším a zároveň správním městem je Hadibo.\n\nSokotra leží v blízkosti Afrického rohu a geograficky je považovaná za integrální součást Afriky. Nachází se v severozápadní části Indického oceánu, asi 240 km od východního pobřeží Somálska (mysu Guardafui) a zhruba 350 km jihovýchodně od Arabského poloostrova.\n\nRozloha ostrova je 3796 km² a podle sčítaní lidu z roku 2004 zde žije 42 842 obyvatel, z čehož 8 545 obývá největší město Hadibu. Jeho délka je od východu k západu asi 135 km a od severu k jihu 42 km. Velkou část ostrova tvoří náhorní plošina, nad níž se vypíná pohoří Haghier vysoké 1503 m.\n\nSokotra se nejprve objevila v řeckých mapách z 1. století pod jménem \"Dioskouridou\". Místní obyvatelé byli podle pověstí christianizováni sv. Tomášem v roce 52. Tyto pověsti podporuje cestopis Marca Pola \"Milion\" ze 13. století, který uvádí, že obyvatelé byli křesťanští nestoriáni. Na začátku 16. století byla v městě Suq portugalská obchodní základna a od roku 1511 byl ostrov pod nadvládou sultánů z Mahry. Od ledna 1886 do roku 1967 to byl britský protektorát a poté se stal součástí Jižního Jemenu.\n\nNa ostrově Sokotra žije velké množství endemitů, z nichž některé byly vyhubeny po příchodu lidí před několika tisíci lety. Známý je ohrožený druh dračince, stromový Dračinec rumělkový se zvláštní široce deštníkovitou korunou.\n"}
{"id": "273556", "url": "https://cs.wikipedia.org/wiki?curid=273556", "title": "Chemická skupina", "text": "Chemická skupina\n\nChemická skupina může označovat jednu z následujících možností:\n\n"}
{"id": "273558", "url": "https://cs.wikipedia.org/wiki?curid=273558", "title": "Josef Bierský", "text": "Josef Bierský\n\nJosef Bierský (19. března 1920 Lubno, okres Frýdek-Místek – 19. října 1944 hora Smrk) byl český výsadkář. Za druhé světové války byl součástí výsadku \"Wolfram\", který byl v září 1944 vysazen na území Protektorátu Čechy a Morava. In memoriam byl povýšen na poručíka pěchoty.\n\nJosef Bierský se narodil 19. března 1920 v Lubně v okrese Frýdek-Místek. Jeho otec Jan Bierský pracoval ve Vítkovických železárnách. Rodina vlastnila menší hospodářství, na kterém hospodařila matka Barbora (rozená Gurecká). Josef Bierský měl tři sourozence, dva starší bratry a starší sestru. Po obecné škole navštěvoval měšťanku ve Frýdlantu nad Ostravicí, učil se slévačem ve Vítkovických železárnách a navštěvoval Baťovu školu mladých mužů ve Zlíně. Po studiích, která ukončil v roce 1938 krátce pracoval ve Vítkovických železárnách. Byl členem Dělnické tělovýchovné jednoty (DTJ) a později (ve Velké Británii, kde DTJ nepůsobila) členem Sokola. V září 1938 se dobrovolně přihlásil k odvodu do československé armády. Vojenskou službu nastoupil 1. března 1939, sloužil u 4. ženijního pluku v Bratislavě. Po vzniku samostatného Slovenského státu byl dne 15. března 1939 převzat do slovenské armády, z jejíž evidence byl vyjmut 26. května 1939.\n\nV červenci 1939 Josef Bierský spolu se svým kamarádem Pavlem Toflem přešel hranice do Polska a následně se dostal do Francie, kde se prezentoval nejprve u 1. pluku francouzské cizinecké legie v Sidi bel Abbes a po výcviku působil v rámci československé armády ve Francii. Účastnil se bojů na frontě, po vítězství německých vojsk odplul do Velké Británie. Byl přidělen k 2. praporu československé brigády, absolvoval několik odborných kurzů včetně parašutistického výcviku. Postupně dosáhl hodnosti rotného.\n\nPo výcviku byl zařazen do operační skupiny \"Wolfram\", která byla 14. září 1944 vysazena poblíž Nytrové v oblasti Beskyd na území tehdejšího Protektorátu Čechy a Morava. Úkolem skupiny bylo připravovat, organizovat a provádět partyzánskou činnost na moravsko-slovenském pomezí. Josefa Bierského vítr při seskoku zanesl mimo určený prostor. U Bílého Kříže se dostal do přestřelky s německou pohraniční hlídkou, které zastřelil dva psy. Až po několika dnech se znovu shledal s ostatními členy skupiny, v níž působil jako zásobovací důstojník. Dne 19. října 1944 byl při akci na hoře Smrk zákeřně zastřelen a oloupen recidivistou Stanislavem Kotačkou, který se mezi partyzány ukrýval, aby se vyhnul trestu za loupeže. Později byl Kotačka zatčen protektorátní policií a vstoupil do služeb gestapa.\n\nJosef Bierský byl původně pochován svými spolubojovníky na místě, kde zemřel. Po válce byly ostatky exhumovány a 30. září 1945 pohřbeny s vojenskými poctami za účasti jeho spolubojovníků do rodinného hrobu na hřbitově v Borové. Na Smrku na místě, kde zemřel, je umístěna pamětní deska, jméno Josefa Bierského je uvedeno na památnících padlých druhé světové války v Lubně, Janovicích, Bystré a Starých Hamrech.\n\n\n\n"}
{"id": "273561", "url": "https://cs.wikipedia.org/wiki?curid=273561", "title": "SNV", "text": "SNV\n\nZkratka SNV může znamenat:\n\n"}
{"id": "273562", "url": "https://cs.wikipedia.org/wiki?curid=273562", "title": "Portace softwaru", "text": "Portace softwaru\n\nPortace softwaru (též portování softwaru) jsou v informatice úpravy softwaru za účelem jeho fungování na jiné počítačové platformě (ať již hardwarové nebo softwarové). Portabilita (přenositelnost) softwaru je schopnost programového vybavení být přeneseno na jinou platformu. Portabilita je jedno z měřítek kvality softwaru. Software je označován za portabilní, pokud náklady na jeho portování jsou nižší než náklady na jeho kompletní přepsání. Čím nižší je relativní cena portování v porovnání s celkovými náklady na implementaci, tím více portabilní program je.\n\nTermín \"port\" je odvozen z latinského \"portare\", znamenající \"přenést\". Pokud není kód kompatibilní s příslušným operačním systémem nebo platformou, musí být „přenesen“ do nového systému.\n\nTento termín není obecně používán pro proces adaptace softwaru k jeho běhu s menšími nároky na paměť pro stejný procesor a operační systém. Též se nevztahuje k přepsání zdrojového kódu do odlišného programovacího jazyka (tedy jazykové konverze či překladu).\n\nSoftwaroví vývojáři často prohlašují, že jejich software je \"portabilní\" v tom smyslu, že je potřeba pouze malé úsilí pro jeho adaptaci do nového prostředí. Množství skutečně vynaloženého úsilí závisí na několika faktorech, včetně míry do jaké se původní prostředí (\"zdrojová platforma\") liší od nového prostředí (\"cílová platforma\"), zkušenostech původních autorů v otázkách, které konstrukce v programovacím jazyku a knihovnách třetích stran jsou nevhodné pro portování a na investicích původních autorů v používání pouze portovatelných konstrukcí (konstrukce specifické pro danou platformu mohou nabízet levnější řešení).\n\nV dnešní době je používán na počítačích značný počet různých procesorů a operačních systémů, i když majoritní platformou je IBM PC. Většina desktopových aplikací se nikdy neportuje na jiné platformy a stejně tak volba operačního systému je na desktopu zredukována v podstatě na tři: Microsoft Windows, Mac OS/Mac OS X a Unix/Linux. Na druhou stranu na trhu vestavěných systémů zůstává portabilita významnou záležitostí.\n\nRůzné standardy (ISO, POSIX, ...) významně napomáhají portování díky specifikaci detailů prostředí a tím pomáhají redukovat rozdíly mezi různými platformami. Vytváření softwaru, který zůstává v mezích specifikovaných těmito standardy, pak znamená jisté úsilí, ačkoli typicky velmi praktické. Následné portování programu mezi dvěma platformami vyhovujícími stejnému standardu (např. POSIX) může být pouze otázkou kompilace zdrojového kódu na novou platformu.\n\nExistuje stále se zvyšující počet nástrojů na podporu portování. Například GCC, které poskytuje konzistentní prostředí pro překlad různých programovacích jazyků na různých platformách. Dále autotools, které automatizují detekci a přizpůsobení minoritních variací zápisu programu v různých prostředích.\n\nKompilátory pro některé vyšší programovací jazyky (např. Eiffel, Esterel) získaly portabilitu tím, že produkují zdrojový kód v jiném vyšším programovacím jazyce (např. v jazyce C, pro něž jsou k dispozici kompilátory prakticky na všech platformách.\n\nDvě aktivity příbuzné (ale odlišné) s portováním jsou emulace a křížová kompilace.\n\nPortování je používáno při přenosu počítačové hry na jinou platformu, než na jaké byla vytvořena (osobní počítač a herní konzole). Dříve spočívalo portování videoher spíše v přepracování hry. V současné době je však mnoho her vyvíjeno pomocí softwaru, který umožňuje vytvářet kód pro stolní počítače stejně jako pro jeden nebo i více typů konzolí. Mnoho dříve portovaných her trpělo značnými problémy s herní kvalitou, protože hardware osobních počítačů a konzolí se významně lišil.\n\n\"Arcade perfect\" je termín používaný pro označení počítačových her, které byly portovány z původní verze na jinou platformu beze změn herního výkonu. To znamená, že grafika, zvuk včetně všech herních charakteristik jsou identické s původní verzí.\n\n\"Console port\" se používá pro hry, které byly původně vytvořeny pro konzole (např. PS3 nebo Xbox 360) a od nich byla odvozena verze hratelná na osobním počítači. Tento termín je široce používán herní komunitou.\n"}
{"id": "273569", "url": "https://cs.wikipedia.org/wiki?curid=273569", "title": "Portace", "text": "Portace\n\nPortace (též portování; z latinského \"\" – nosit) znamená obecně přenos, přesun či přemístění mezi dvěma subjekty. Může konkrétně znamenat:\n\n\n"}
{"id": "273571", "url": "https://cs.wikipedia.org/wiki?curid=273571", "title": "Zákon o Velkém Hamburku a dalších územních úpravách", "text": "Zákon o Velkém Hamburku a dalších územních úpravách\n\nZákon o Velkém Hamburku a dalších územních úpravách (německy \"Gesetz über Groß-Hamburg und andere Gebietsbereinigungen\" z 26. ledna 1937, byl zákon německé říšské vlády, podle jehož I. článku došlo 1. dubna 1937 k územní výměně mezi zeměmi Pruskem a Hamburkem, čímž se připojením některých obcí a měst vytvářelo z dosud nesouvislých území souvislé území moderního Hamburku, který současně přišel o svoje exklávy Geesthacht, Großhansdorf, a Ritzebüttel s městem Cuxhavenem. Nově vymezené území země Hamburk pak od 1. dubna 1938 zároveň vytvořilo jednu obec s novým názvem Hanzovní město Hamburk (německy \"Hansestadt Hamburg\"), čímž zároveň zanikla samostatnost všech měst a obcí, které byly současně součástí původní a nově zvětšené země Hamburku, jako bylo například město Bergedorf.\n\nDalší článek II. „Další územní změny“ téhož zákona zaváděl k 1. dubnu 1937 následující změny:\n\n\n\nZemě Lübeck byla zrušena, její nejvýchodnější obce Schattin \"(dnes součást obce Lüdersdorf)\" a Utecht byly připojeny k meklenburskému zemskému okresu Schönberg, zbytek území byl začleněn do pruské provincie Šlesvicka-Holštýnska, v jejímž rámci byla hlavní část země přeměněna v městský okres Hanzovní město Lübeck, dosavadní jižní lübecké exklávy obce Düchelsdorf, Sierksrade, Behlendorf, Hollenbek, Albsfelde, Giesensdorf, Harmsdorf, Nusse, Poggensee], Ritzerau, Groß Schretstaken, Klein Schretstaken a Tramm byly začleněny do zemského okresu Vévodství lauenburského, zatímco 4 severní lübecké exklávy (Dissau, Malkendorf, Krumbek a Curau) byly začleněny do nově vytvořeného zemského okresu Eutin a dnes jsou součástí obce Stockelsdorf.\n\nOldenbursko získalo od Pruska hannoverské přístavní město Wilhelmshaven, které bylo spojeno s oldenburským Rüstringenem v jeden městský okres Wilhelmshaven. Dále získalo osadu Eckwarderhörn, která byla připojena k oldenburské obci Butjadingen v zemském okrese Wesermarsch.\n\nOldenbursko naopak ztratilo obě svoje exklávy Birkenfeld, jež se stala jako zemský okres Birkenfeld součástí pruské provincie Porýní, a Lübeck (neplést s městem Lübeckem!), která byla začleněna do pruské provincie Šlesvicko-Holštýnsko jako součást nově vytvořeného zemského okresu Eutin.\n\nVedle výše zmíněného zisku dvou lübeckých obcí došlo k následujícím změnám:\n\n\nobce Duckow (s Pinnowem), Rottmannshagen \"(dnes součást obce Jürgenstorf)\", a Zettemin s osadou Carlsruhe - původně patřily k pomořanskému zemského okresu Demmin a byly začleněny do meklenburského zemského okresu Malchin\n\n\n"}
{"id": "273572", "url": "https://cs.wikipedia.org/wiki?curid=273572", "title": "Židovská komunita v Ústí nad Labem", "text": "Židovská komunita v Ústí nad Labem\n\nŽidovská komunita v Ústí nad Labem existuje od roku 1848. Největšího rozkvětu dosáhla koncem 19. a začátkem 20. století zejména díky přítomnosti dvou význačných rodů Weinmanů a Petschků, které se ve velké míře zasloužily o rozvoj celého města. Pro zdejší komunitu měly dva po sobě jdoucí diktatury takřka zničující dopad. Část Židů z Ústí emigrovala před druhou světovou válkou, část odešla po odtržení Sudet do vnitrozemí. Náboženská nesnášenlivost však pokračovala i po válce, a i z toho důvodu mnoho ze zbývajících ústeckých Židů emigrovalo. Změny v náboženských svobodách nastaly po roce 1989. Náboženská obec v Ústí nad Labem se snaží hlavně zabezpečit poklidné stáří svých členů. Členové obce se sházejí k pravidelným bohoslužbám, zejména při významných svátcích. Život v obci však upadá, z důvodu absence mladé generace. V roce 2000 měla zdejší obec 50 členů, přičemž jen 17 jich žilo v Ústí nad Labem. V polovině roku 2005 už bylo na obci registrováno pouze 38 členů. Současnou předsedkyní obce je Anna Ťupková.\n\nŽidé se na území města nacházeli pravděpodobně již v roce 1556, ale po následném vykázání se počátky židovského osídlení datují až k roku 1848. Před tímto datem nebylo prakticky možné, aby se Židé usazovali v královských městech. K nejbližším místům s význačnými židovskými komunitami, tak po několik století patřili Teplice, Sobědruhy a Roudnice nad Labem. Mnoho lidí však do Ústí dojíždělo za prací. Po roce 1848 se zde usadilo zhruba 100 rodin. Mezi lety 1900 a 1938 byl počet židovského obyvatelstva mírně nad celostátním průměrem. Ve 20. letech tu Židovská strana získala přibližně 1,7 % odevzdaných hlasů. V roce 1929 a 1935 přitom v ČSR získala tato strana dvě křesla v Národním shromáždění.\n\nRostoucí židovská populace měla stále větší tendence ke seskupování se. Díky tomu vznikl roku 1863 náboženský spolek, který měl modlitebnu v rohovém domě ulice Bílinské a Malé Hradební. Židovský hřbitov byl založen roku 1866 a ve stejný rok koupil nově vzniklý náboženský spolek budovu v ulici Malá Hradební pro stavbu budoucí synagogy. Zdejší židovská obec pak byla roku 1870 pověřena vedením matrik pro ústecký okres. V 2. polovině 30. let žilo na území ústecko-chabařovického okresu 1250 osob hlásící se k židovské náboženské obci. Židé byli činní v uhelném průmyslu a provozovali největší továrnu na baterie ve střední Evropě.\n\nPrvní projevy rasové nesnášenlivosti se datují k roku 1936. O dva roky později pak v létě a na podzim většina ústeckých Židů město opustila. Patřily mezi ně například i rodiny zdejších bohatých průmyslníků (rodina Petschků a Weinmannů).\n\nPoslední okamžiky člena rodiny Weinmannů, France Weinmanna, ve třídě ústeckého českého gymnasia zachytil ústecký rodák a jeho vrstevník:\nŽidé, kteří zůstali, byli stále častěji vystavováni tvrdým perzekucím ze strany nacistických úřadů i svých „árijských“ spoluobčanů. V den protižidovského pogromu, tzv. Křišťálové noci (9. října 1938), vytloukli nacisté výlohy některých židovských obchodů.\nPo podepsání Mnichovské dohody bylo Ústí nad Labem (\"Aussig\") spolu s územím tzv. Sudet připojeno v tzv. Sudetoněmecké župě k hitlerovskému Německu. Na obyvatelstvo židovského původu následně začaly být uplatňovány Norimberské zákony. Většina obyvatel buď emigrovala nebo utekla na území budoucího Protektorátu Čechy a Morava. Z celoříšského sčítání lidu z 19. května 1939 je patrné, že na území Sudet žilo 2341 Židů. Pokles židovského obyvatelstva v Ústí nad Labem tak dosáhl zhruba 75 %. Počínaje listopadem 1941 byla část židovského obyvatelstva, především staršího věku, nuceně vystěhována do sběrného tábora Schönwald (), který se nacházel v zámku v Krásném Lese. Celkem táborem prošlo 103 osob. Židé, kteří z Ústí nad Labem včas neodešli byli nejprve nasazeni na nucené manuální práce a následně svezeni do koncentračního tábora v Terezíně. Z těchto 366 osob válku nepřežilo 224 – byli zavražděni ve vyhlazovacích táborech v oblasti Zamośće, Rigy a Lodže.\n\nVálkou zdecimovaná a zcela rozvrácená židovská obec měla po jejím skončení 195 členů. V místních občanech však byl stále zakořeněný zažitý antisemitismus, který Židé pociťovali i existenčně, protože jim byly odmítány restituční nároky, na majetek zabraný nacisty. Důvodem bylo, že v předválečném Ústí byly nejméně tři čtvrtiny Židů německé národnosti. Hrstka těch, co přežila, byla považována za národnostně nespravedlivé a neměli nárok na vrácení majetku. Důvody však byli mnohdy čistě zištné. Například u dr. Roberta Deutsche, který prošel koncentračním táborem Sachsenhausen a kterému se později podařilo emigrovat do Velké Británie, nebyla uznána restituce s odůvodněním, že se po skončení války nevrátil ihned do vlasti. Hlavní důvod však byl ten, že v restituci žádal o činžovní dům s devíti moderně zařízenými byty a bytový podnik nedoporučoval jeho vrácení. Na některé židovské restituenty byly navíc po válce uplatněny tzv. Benešovy dekrety. Znovuobnovení fungování židovské obce znamenal příchod Židů z Podkarpatské Rusi.\n\nVálka a poválečné období se u ústeckých Židů projevily zejména ve ztrátě víry a uvědomování si svých kořenů. Téměř pětina z nich se ke svému židovství přestala hlásit a mnozí z nich si počeštili svá německy znějící jména. Nové prostory pro modlitebnu získala obec v dnešní Moskevské ulici, kde sídlí dodnes. Po válce se židovská obec potýkala s nedostatkem finančních prostředků a tak byla nucena uzavřít i židovské oddělení centrálního hřbitova na Ovčím vrchu. Tomu se stalo koncem roku 1953. Náhrobky ze hřbitova byly pokládány na hlavní cestě a prodávány jednotlivým zájemcům. Na ploše zrušeného židovského oddělení jsou v současné době zásobníky na propylen pro provoz epichlorhydrinu ústecké Spolchemie.\n\nPro většinu židů ústecké komunity se sever Čech neměl stát trvalým bydlištěm. Mnozí z nich se rozhodli opustit Československo a emigrovali jak do Spojených států, tak do zemí Latinské Ameriky a také do Izraele. Do Izraele se v letech 1945–1947 vystěhovalo z republiky 10 805 židů. Do roku 1950 celkové číslo dosáhlo 17 270 osob. Z Ústí nad Labem emigrovalo do Palestiny, respektive Izraele 445 osob.\n\nŽidovská obec se v důsledku války změnila i sociálně. Během války klesl počet jejích členů na 10 % původního počtu, což s sebou přineslo nové problémy ekonomické soběstačnosti. Zatímco dříve tento problém nebyl, protože v obci byli bohatí členové, po válce bylo v obci mnoho chudých členů zejména z Podkarpatské Rusi. Obec byla nadále podporována nejrůznějšími mezinárodními a židovskými organizacemi. Komunistický režim se však i na tomto stavu snažil parazitovat, který záměrně vyvolal (mimo jiné různými obstrukcemi). Šlo zejména o přísun peněz ze zahraničí. V osmdesátých letech byli hlavní donátoři ze Švýcarska. Ze všech těchto příspěvků šla nepoměrně vysoká částka 30 % všech dotací ústecké krajské správě.\n\nDalší rozvoj byl předznamenán konkurencí ústecké a židovské náboženské obce. Události z roku 1989 znamenaly pro obec nové změny. Prošla očistným procesem a zbavila se spolupracovníků s komunistickým režimem. V současné době se vedení obce snaží především zabezpečit poklidné stáří svých členů. Členové se scházejí pravidelně k bohoslužbám, hlavně při významných svátcích. Přesto život obce vyhasíná, protože mladí členové na obci chybí či pro obec nechtějí pracovat. V roce 2000 měla samostatná židovská obec v Ústí 50 členů, přičemž jen 17 jich žilo v Ústí nad Labem. V polovině roku 2005 už bylo na obci registrováno pouze 38 členů. Současnou předsedkyní obce je Anna Ťupková, od listopadu 2016.\n\nSynagoga v orientálním slohu byla v Ústí nad Labem postavena v roce 1880 z prostředků členů obce. 31. prosince 1938 byla vypálena zfanatizovanými nacisty. V troskách bylo v roce 1940 zbudováno řeznické učiliště, které bylo částečně poškozeno při spojeneckém bombardování města. V 50. letech byly městským národním výborem ve sklepě někdejší synagogy zřízeny veřejné záchodky. Od roku 2009 stojí na místě někdejší synagogy obchodní centrum Fórum.\n\nStarý židovský hřbitov vznikl v roce 1866 v jihozápadním cípu dnešního městského parku a pohřbívalo se na něm až do roku 1893, kdy ústecká židovská náboženská obec začala používat samostatné oddělení (nový židovský hřbitov) na hřbitově na Ovčím vrchu. Toto oddělení však byla nucena z důvodu finanční nouze roku 1953 uzavřít. V roce 2005 vznikl na místě starého židovského hřbitova památník obětem holocaustu.\n"}
{"id": "273573", "url": "https://cs.wikipedia.org/wiki?curid=273573", "title": "Inerciální tlumiče", "text": "Inerciální tlumiče\n\nInerciální tlumiče jsou fiktivní technologií vyskytující se v seriálu Hvězdná brána. Používají ji všechny vesmírné lodě v naší galaxii i v galaxii Pegasus. Slouží k tomu, aby při zrychlení kosmické lodě nedocházelo k přetížení. Jsou aktivní hlavně při vstupu do hyperprostoru. Jejich druhotným užitkem je pravděpodobně umělá gravitace. Rodney McKay se snaží na již nějakou dobu zjistit, jak tyto tlumiče zdokonalit tak, aby nespotřebovávaly tolik energie a aby tato energie mohla být přesměrována do štítů.\n\nTyto tlumiče se vyskytují již v seriálu Star Trek. Naráží na to hláška Jacka O'Neilla při prvním zkušebním letu hybridního letounu, kdy se zmínil také o fazerech a kde mu asistovala Samantha Carterová jako druhý pilot a hlášku přijala s úsměvem (Sezóna 6, epizoda “Redemption, Part 1”).\n\n\n"}
{"id": "273574", "url": "https://cs.wikipedia.org/wiki?curid=273574", "title": "Stojanovo gymnázium", "text": "Stojanovo gymnázium\n\nStojanovo gymnázium na Velehradě je katolické gymnázium, které se nachází v prostorách Velehradského kláštera. Škola poskytuje všeobecné čtyřleté gymnaziální vzdělání, součástí povinné výuky jsou latina a náboženství a žáci jsou vychováváni v křesťanském duchu. Nedílnou součástí školy je Domov mládeže. \n\nPři škole působí \"Pěvecký sbor Stojanova gymnázia\", který se soustředí na interpretaci duchovní hudby. Jeho sbormistrem je Filip Macek. V roce 2017 získal zlaté pásmo na XXVIII. ročníku festivalu \"Chorus Inside Advent\" v Římě.\n\nV současné době je na gymnáziu 8 tříd a to až 2 v každém ročníku. Mezi povinné předměty patří také náboženská výchova s časovou dotací 1 až 2 vyučovací hodiny týdně. \nStojanovo gymnázium na Velehradě založil v roce 2001 olomoucký arcibiskup Jan Graubner, první studenti na škole zahájili studium v roce 2004. Škola navazuje na jezuitskou papežskou kolej a s ní spojené řádové gymnázium, násilně zrušené v roce 1950 při tzv. Akci K.\n\n\n\n\n"}
{"id": "273580", "url": "https://cs.wikipedia.org/wiki?curid=273580", "title": "Radim Palouš", "text": "Radim Palouš\n\nRadim Palouš (6. listopadu 1924 Praha – 10. září 2015) byl český filosof, pedagog a komeniolog, mluvčí Charty 77 a v letech 1990–1994 rektor Univerzity Karlovy.\n\nNarodil se v rodině novináře a aktivního sportovce Jana Palouše. Po maturitě v Praze byl vůdcem skautského vodáckého oddílu, za války totálně nasazen, od roku 1945 studoval filosofii na FF UK (mj. u J. Patočky) a v roce 1948 obhájil disertační práci \"Masarykovo filosofické mládí\". Působil jako učitel a vystudoval obor chemie na Vysoké škole pedagogické v Praze, kde od roku 1957 pracoval jako asistent. Habilitoval se v oboru pedagogika (práce \"Škola moderního věku\"), zabýval se dílem J. A. Komenského a moderní vyučovací technikou. Svými příspěvky obohatil zejména filosofii výchovy.\n\nPořádal domácí filosofické semináře, vydával samizdat (mj. Spisy Jana Patočky), v roce 1976 podepsal Chartu 77 (po podpisu byl propuštěn z UK) a v letech 1982–1983 byl jejím mluvčím. Od roku 1989 byl členem Masarykova demokratického hnutí. V listopadu 1989 se jako jeden z představitelů Občanského fóra účastnil schůzí a jednání, v lednu 1990 se stal rektorem Univerzity Karlovy. Podílel se na její obnově, na reformě vysokého školství a na obnovení mezinárodních styků UK. Hodně cestoval a přednášel v Evropě, v Americe, v Africe i v Asii a získal devět čestných doktorátů (osm na zahraničních univerzitách a jeden v ČR). Za práci na vydávání Patočkových spisů byl vyznamenán Cenou ČSAV (1990), Scheideggerovou cenou (Holandsko 1992) a za celoživotní působení Řádem T. G. Masaryka III. třídy (1997).\n\nDále publikoval řadu odborných článků v Československu i v cizině.\n\n\n"}
{"id": "273581", "url": "https://cs.wikipedia.org/wiki?curid=273581", "title": "Palouš", "text": "Palouš\n\nPalouš je české příjmení:\n\n\n"}
{"id": "273586", "url": "https://cs.wikipedia.org/wiki?curid=273586", "title": "Propustnost", "text": "Propustnost\n\nPropustnost má v různých oborech tyto speciální významy: \n\n"}
{"id": "273592", "url": "https://cs.wikipedia.org/wiki?curid=273592", "title": "František Zákrejs", "text": "František Zákrejs\n\nFrantišek Zákrejs (7. května 1839 Polička v Liboháji - 9. června 1907 v Náchodě), byl úředník, kulturní publicista, dramatik, literární a divadelní kritik a spisovatel.\n\nS oběma bratry vystudoval gymnázium v Hradci Králové a pak práva na Karlově univerzitě v Praze. Působil v samosprávných službách, nejprve v Poličce jako tajemník okresního zastupitelstva (1865-1872), později byl obecním tajemníkem na Žižkově (1876-1879) a nakonec ředitel okresního výboru v Praze Karlíně.\nV roce 1868 se oženil s Brigitou Klimšovou.\n\nBěhem práce v Poličce se velice aktivně podílel na tamním společenském životě. Hrával v ochotnickém divadle a od prosince 1866 do listopadu 1867 (a krátce i v roce 1872) byl ředitelem i pokladníkem družstva divadelních ochotníků. Zde také napsal řadu divadelních her.\n\nProcestoval celou střední a západní Evropu a díky tomu měl široký rozhled.\n\nV Praze se prosadil zejména jako všestranný literární a divadelní, nesmlouvavý kritik hlavně v časopisu \"Osvěta\", jejímž zásadním mluvčím byl po celá desetiletí a kde vedl rubriku \"Divadelní rozhledy\". Psal i do dalších: \"Pokrok\", \"Posel z Prahy\", \"Národní bibliotéka\", \"Světozor\". Redigoval \"Ústřední knihovnu\", \"Všeobecnou knihovnu\", \"Posla z Prahy\", \"Národní bibliotéku\". Jednalo se o zakladatele spolku Jednota českých dramatických spisovatelů. Patřil mezi obhájce Rukopisů (zelenohorský a královédvorský). V Praze se aktivně zúčastnil společenského života a řadu akcí dokázal zorganizovat.\n\nZemřel v Náchodě, pohřben byl však v Praze na Vyšehradě. V rodné Poličce je po něm pojmenovaná jedna z ulic a má zde i svou pamětní desku.\n\n\n\n"}
{"id": "273594", "url": "https://cs.wikipedia.org/wiki?curid=273594", "title": "Bosporská říše", "text": "Bosporská říše\n\nBosporské království nebo Bosporská říše (, \"Basileion tu Kimmeriku Bosporu\"; ) bylo starověké helénistické království rozkládající se v severním Černomoří, okolo obou stran Bosporu Kimmer(ij)ského (dnes Kerčský průliv), tj. na východě poloostrova Krymu, protilehlém Tamaňském poloostrově a na východním pobřeží Azovského moře. Má počátky v první čtvrtině 5. století př. n. l., kdy se do té doby samostatné řecké kolonie/městské státy na severních březích Černého moře spojily pod vedením rodu Archeanaktovců. Za vlastní založení státu se pokládá až nástup dalšího rodu, Spartokovců (snad thráckého původu) roku 438 př. n. l., jenž poté vedl expanzi především směrem na východ, kde se kol. 388 př. n. l. podařilo dobýt Sindické království, a též do vnitrozemí Krymu. Bosporská říše do sebe touto expanzí zahrnula i silnou složku původního domácího obyvatelstva, které se s řeckými kolonisty postupně smísilo a přejalo jejich řeč i kulturu, do níž však samo přispělo i vlastními barbarskými prvky. (To vše se událo dlouho před výboji Alexandra Velikého, proto je Bospor označován za jeden z nejstarších helénistických států.) Bosporští panovníci užívali původem řecký titul archonta (voleného vládce) a silně se orientovali na řecký svět. Ve vlastním starověkém Řecku, zejména v Athénách, byl bosporský stát znám jako významný obchodní partner, přednostní dodavatel obilí i drahých kovů a odběratel řemeslných výrobků. Řekové též oceňovali pravidelná tažení bosporského loďstva proti pirátům.\n\nNa konci 2. století př. n. l. se zesláblé království poddalo Pontské říši krále Mithridata VI., po jehož definitivní porážce Římem (63 př. n. l.) vládli na Bosporu jeho potomci. Roku 14 se nakonec Bospor stal klientským státem Římské říše a do značné míry s ní sdílel její politicko-kulturní osudy, včetně příchodu křesťanství. Jakožto předsunutá severovýchodní výspa klasického antického světa se bosporský stát stal v 70. letech 4. století také první obětí nájezdů Hunů, jimiž byla zahájena epocha stěhování národů. Jednotlivé obce bývalého království se svou řecko-římskou provinciální kulturou však přežily tyto události ještě mnoho staletí poté a staly se v raném středověku ohnisky kulturní výměny a inspirace pro následné státní útvary v oblasti, např. Velké Bulharsko, Chazarský chanát i Kyjevskou Rus.\n\nSpojení jednotlivých řeckých obcí souvisí s rokem 480 př. n. l., kdy se Skythové, posílení neúspěchem předchozí výpravy perského krále Dareia I. proti sobě, pokusili využít zaneprázdněnosti Řeků obranou proti velké perské výpravě a severní černomořské řecké obce takto ponechané bez pomoci zničit.\n\n"}
{"id": "273596", "url": "https://cs.wikipedia.org/wiki?curid=273596", "title": "Psychopedie", "text": "Psychopedie\n\nPsychopedie je speciálně pedagogická disciplína. Název pochází z řeckého psýché (duše) a paidea (výchova).\n\nPsychopedie, jako jeden z humanitních oborů, se zabývá klienty nejen s mentální retardací, ale také s poruchami duševními – od pervazivních vývojových poruch po klienty se schizofrenií, afektivními poruchami a jejich kombinací.\n\nPředmětem psychopedie je nejen mentální retardace či jiné duševní postižení, ale klient s mentální retardací či jinak duševně postižený a jeho enkulturace, pokud možno v co největší možné míře, v hlavním proudu společenských aktivit – tedy sociální integrace v nejširším slova smyslu. Současná psychopedie se odklání od staršího pojetí disciplíny (předmětem byl především orgánový a funkční defekt) a přiklání se spíše ke globálnímu pojetí klienta se zdravotním postižením s důrazem na to, co je u něj funkční a intaktní. Lidem s mentální retardací či jiným mentálním postižením jsou postupně přiznávána práva na plnohodnotný život ve společnosti.\n\nV užším pojetí se zabývá edukací osob s mentálním či jiným duševním postižením a zkoumáním výchovných a vzdělávacích vlivů na tyto osoby.\nV širším pojetí je psychopedie interdisciplinární obor zabývající se prevencí (hlavně terciární), prognostikou mentální retardace se zřetelem na edukaci, reedukaci, poradenství, diagnostiku, rehabilitaci, kompenzaci, integraci (i inkluzi) a socializaci.\n\nTento obor má nejblíže k ostatním speciálně pedagogickým disciplínám logopedii, etopedii, somatopedii, surdopedii a tyflopedii. Zvláště blízko má k etopedii. Ta se zabývá klienty s poruchou emocí a chování a tedy i klienty s mentálním postižením a přidruženou poruchou emocí a chování. Blízká je také logopedii a somatopedii. U lidí s mentálním postižením se totiž přidružují poruchy řeči a poruchy hybnosti, přičemž platí vztah přímé úměry – čím hlubší stupeň postižení, tím těžší je řečová a motorická porucha.\n\nPsychopedie také úzce spolupracuje s pedagogikou, psychologií, sociologií a medicínou.\n\nUrčitý pokrok v péči o mentálně postižené nastal po Velké francouzské revoluci. V deklaraci lidských práv byla zdůrazněna nutnost pomoci společnosti a všem jejím členům. Důležitou osobností byl psychiatr Filip Pinel. Ten se zasadil o to, aby duševně nemocní nebyli vsazováni do okovů nebo do přísné izolace, ale do psychiatrických léčeben. Jako první rozlišoval duševní nemoci od psychóz. Idiocii chápal jako psychické onemocnění, při kterém se vyskytuje opoždění v rozvoji rozumových a afektivních (citových) schopností. Pinelův žák Jean Dominik Esquirol poukázal jako první na to, že idiocie není nemoc, ale spíše stav, ve kterém se neobjevily nebo nevyvinuly rozumové schopnosti. Rozlišil vrozenou a získanou slabomyslnost.\n\nPrůkopníkem nového pojetí péče o slabomyslné byl francouzský lékař a pedagog Eduard Seguin. Založil soukromou školu pro slabomyslné. Byl oceněn Francouzskou akademií za své výsledky. Nově nastolený režim Napoleona III. jej přinutil odejít do USA, kde své dílo dovršil.\n\n"}
{"id": "273597", "url": "https://cs.wikipedia.org/wiki?curid=273597", "title": "Děkanát Vizovice", "text": "Děkanát Vizovice\n\nDěkanát Vizovice je územní část olomoucké arcidiecéze. Tvoří ho 13 farností. Děkanem je ICLic. Mgr. Vít Hlavica. Místoděkanem byl R. D. Mgr. František Sedláček, od července 2019 jím je R. D. Mgr. Jan Mach..\n"}
{"id": "273600", "url": "https://cs.wikipedia.org/wiki?curid=273600", "title": "Beaufortain", "text": "Beaufortain\n\nBeaufortain [\"bófortén\"] je pohoří ležící na východě Francie v oblasti Savojsko blízko italských hranic. Tento poměrně malý masiv (1700 km²) leží ve stínu blízkého Mont Blancu. Hory skupiny Beaufortain jsou charakterizovány množstvím pěkně tvarovaných štítů, vysoko položenými plesy a jezery a jedinečnými horskými scenériemi. Nejvyšším vrcholem je Roignais (2999 m). \n\nJih a jihovýchod masivu je vymezen dolinou Tarentaise, v které teče řeka Isere. Jihozápadní hranice pohoří je dána spojnicí měst Albertville - Môuters. Ze severu ohraničuje skupinu Beaufortain tok řeky Doron a silnice stoupající z Albertville do silničního sedla Cormet de Roselend (1968 m).\n\nNa severu a západě je území tvořeno především krystalickými horninami jako jsou břidlice či žula a jihovýchodě se nacházejí vyzdvižené, mocné vrstvy sedimentárních hornin (vápenec).\n\n\nVýchozím bodem pro turistiku v horách je především město Beaufort (743 m), které se nalézá na severu území, 19 km západně od sedla Cormet de Roselend. Nejvyšší vrchol je Roignais je dostupný z města Bourg-Saint-Maurice. Turisticky nejvyhledávanější kouty pohoří jsou v okolí jezera Lac du Roseland, odkud se nabízí výhled na horu Mont Joly (2525 m) ležící na severu území. Hora poskytuje výborný výhled na Mont Blanc.\n\n"}
{"id": "273601", "url": "https://cs.wikipedia.org/wiki?curid=273601", "title": "Text", "text": "Text\n\nText je v lingvistice spojitý jazykový útvar, který se uplatňuje v komunikaci jako komplexní jednotka sdělování. Označuje uskupení slov, které dohromady tvoří nějakou výpověď. Pojem se obvykle používá pro psané výpovědi delšího rozsahu (odstavec), lze jej ovšem užít i pro mluvený jazykový projev nebo i krátké výpovědi. Knihy jsou označovány jako umělecké texty, novinové články jako publicistické texty, atd.\n\nText má následující vlastnosti:\nJe jasné, že některé z těchto vlastností textu mohou být záměrně nebo nedopatřením porušeny.\n\nV informatice se jedná o odborný technický pojem, kterým je označen zvláštní datový typ (běžnější je \"string\" nebo \"řetězec\") nebo datový formát. Text je cokoliv, co je uloženo v textovém formátu (t.j. přímo v textových znacích, kódovaných např. v ASCII, ANSI, Unicode, UTF-8, …), a to i v případě, že daný textový řetězec (posloupnost znaků) nedává žádný smysl v žádném přirozeném ani formálním jazyce, a dokonce i v případě, že délka textu je nulová (0 znaků). Podstatný je zde typ nebo formát, kde pevnému počtu bajtů (počítačových slov) odpovídá vždy konkrétní znak dané abecedy.\n\nText (dle jazykovědy, tj. posloupnost slov, nesoucí význam) nakreslený v obrázku (tj. např. vyfotografovaná cedule s nápisem) není z pohledu informatiky „prostým textem“ ( ), neboť „z pohledu počítače“ se již nejedná o soubor písmen, ale o binární data grafických objektů (různě barevné body, křivky, …) respektive se jedná o datový typ nebo formát, jenž není z hlediska informatiky považován za textový. V tomto formátu text není zakódován po jednotlivých znacích dané abecedy v daném počtu bajtů.\n\nNicméně, dekódování původního textu z různých grafických netextových formátů je dnes běžně možné pomocí specializovaného software, např. pomocí OCR programů s relativně vysokou mírou přesnosti.\n\nVýhoda textového formátu, obvykle v porovnání s binárním, je, že je lidsky a strojově čitatelný (vyhledávání), editovatelný běžnými editory (XML) a přenositelný po síti (uuencode). Nevýhoda je, že je delší - paměťově náročnější.\n\n\nV typografii se jedná o stupeň výšky písma :\n\nJeden text = 7,52 mm = 20 typografických bodů\n\n\nTomáš Koblížek, \"François Rastier: Za nehierarchický model textu\". Svět literatury č. 49, 2014, str. 59-75.\n\n"}
{"id": "273602", "url": "https://cs.wikipedia.org/wiki?curid=273602", "title": "Nathan Cox", "text": "Nathan Cox\n\nNathan „Karma“ Cox (* 10. června 1971) je režisér videoklipů.\n\nNarodil se 10. června 1971. Vždy se zajímal o filmy. Už na základní škole začal točit filmy pomocí kamarádovy kamery a s figurkami z \"Hvězdných válek\".\n\nPo dlouhou dobu tvořil pouze krátké filmy, dělal to tak na počátku svých středoškolských studií. Poté odešel studovat, díky své výborné grafické tvorbě, na Otis/Parsons School of Art and Design. Přestože zde nebyly žádné filmové třídy, chtěl spolupracovat na každém zdejším filmovém projektu.\n\nKrom režírování, má velký zájem o graffiti, příšery, staré filmy (horory) a hudbu. Přátelí se s Johnatanem Davisem, zpěvákem skupiny KoЯn. Mezi další skupiny, se kterými je spojen, patří např. Orgy nebo Coal Chamber.\n\nJedná se o fanouška skupin Deadsy a v roli, kterou ztvárnil ve videoklipu \"Linkin Park\" – \"In The End\", vystupuje s bílým řetězem kolem krku a překládá zednářský kód jedné z rekvizit. Pozdější překlad podle zmíněné rekvizity tvoří jméno kapely a pár dalších slov.\n\nPřestože nebyl moc známý mezi renomovanými tvůrci videoklipů, vyhrál několik ocenění MTV (Video Music Award).\n\nNyní má v úmyslu pustit se do tvorby celovečerních filmů.\n\nNedávno se spojil s režisérem Zachem Merckem, s nímž vytvořil režijní tým s názvem \"Fort Awesome\". Doposud režírovali klipy pro skupiny Lacuna Coil a Bleeding Through.\n\n\n"}
{"id": "273603", "url": "https://cs.wikipedia.org/wiki?curid=273603", "title": "Basilica minor", "text": "Basilica minor\n\nBasilica minor (z lat.; menší bazilika) je od 18. století zvláštní čestný titul, který určitým významným kostelům propůjčuje papež. Propůjčení titulu \"basilica minor\" má za cíl „posílení vazeb jednotlivých kostelů s římským biskupem a zároveň má vyzvihnout význam tohoto kostela pro okolí“.\n\nVyšší titul než \"basilica minor\" je \"basilica maior\", který je vyhrazen šesti nejvýše postaveným římskokatolickým kostelům, z nichž čtyři jsou v Římě a dva v Assisi.\n\nBudova a prapory \"baziliky minor\" mohou nést zkřížené klíče podobně, jak je můžeme nalézt na papežském znaku. Padiglione, žlutočerveně pruhované kuželovité hedvábné stínidlo, které původně sloužilo k ochraně kněží a kantorů při procesích (někdy bývá nazýváno též \"umbraculum\", či \"basilica\"), a tintinnabulum (liturgický zvonec), již nejsou povinnými insigniemi \"bazilik minor\".\n\nPostup získání titulu \"Basilica minor\" v současné době upravuje především \"Acta Domus ecclesiae de titulo basilicae minoris\" Kongregace pro bohoslužbu a svátosti z 9. listopadu 1989. S propůjčením titulu jsou spojené určité požadavky: „personální a stavební vybavení pro příkladné sloužení obnovené liturgie a častou kazatelskou a zpovědní službu. Do baziliky jsou doneseny papežské insignie […] a vzniká povinnost vykonávat petro-papežské slavnosti, vzdělávací práci a osvětu při šíření římských výnosů.“\n\nPo celém světě bylo k 30. červnu 2011 1 639 kostelů nesoucích označení \"basilica minor\", z toho 554 jen v Itálii. Zejména jsou tímto titulem označeny významné poutní kostely. \"Basiliku minor\" je možné rozpoznat podle papežského znaku úřadujícího nebo propůjčujícího papeže nad portálem nebo jiném nápadném místě.\n\n\n\n"}
{"id": "273606", "url": "https://cs.wikipedia.org/wiki?curid=273606", "title": "František Jaroslav Vacek Kamenický", "text": "František Jaroslav Vacek Kamenický\n\nFrantišek Jaroslav Vacek Kamenický (24. ledna 1806, Kamenice nad Lipou – 23. března 1869, Blovice) byl vlastenecký kněz, spisovatel a básník, autor populárních znárodněných písní.\n\nV Kamenici nad Lipou absolvoval obecnou školu a pak reálné gymnázium v Jindřichově Hradci. Po maturitě se přihlásil na bohoslovecká studia v Českých Budějovicích a tady se seznámil s osobnostmi národního obrození, F. L. Čelakovským, V. Kamarýtem a dalšími. Ti také ovlivnili jeho pozdější literární tvorbu básní a národních písní. Po studiích byl v letech 1834–1845 farářem v obci Merklín, jiné zdroje uvádějí Týnec u Klatov. Poté se stal děkanem a druhým z ředitelů základní školy v Blovicích, a to až do roku 1868. V Blovicích žil v letech 1845–1869.\n\nJeho sbírka písní znárodněla a některé z nich byly zpívány při vlasteneckých akcích, jsou známy dodnes, např. \"U panského dvora\", \"V Čechách, tam jsem zrozena\", \"Vdejte mne matičko, dokud jsem mladá\". V rodném městě, na domě čp. 105 ve Vackově ulici má pamětní desku, pohřben je v Blovicích. Obě tato města jej považují dodnes za významnou osobnost své historie.\n\n\n"}
{"id": "273607", "url": "https://cs.wikipedia.org/wiki?curid=273607", "title": "Demence", "text": "Demence\n\nDemence je závažná mozková choroba zapříčiněná degenerativními změnami v mozkové tkáni. Jejich podstatou jsou poté rozličné chorobné procesy a poškození, jako jsou Alzheimerova a Huntingtonova choroba, Frontotemporální lobární degenerace, či vzácná Creutzfeldt-Jakobova nemoc. Většina forem demence postihuje jedince nad 60 let, nicméně v 19. století byla demence poměrně častá i mezi 30, 40 lety – nejobvykleji se jednalo o, dnes již vzácnou, progresivní paralýzu, tj. parenchymatózní syfilis. Ale i dnes je předčasná demence poměrně častý jev (AIDS dementia complex, mozkové nádory, různorodé heredopatie, atd.)\n\nÚstředními příznaky demence je progresivní deteriorace rozumových schopností a změny osobnosti. Nejčasněji bývá postižena krátkodobá, později i dlouhodobá paměť, porušen je také úsudek a časoprostorová orientace, včetně ostatních kognitivních schopností, jakými je pozornost, schopnost komunikace, abstraktní myšlení a rozpoznávací funkce. Osobnost nemocného se postupně rozpadá, četné obtíže pro něj představují i běžné každodenní činnosti a jeho společenská role, pacient zapomíná již naučené úkony, jakými je oblékání, příprava jídla a hygiena, ztrácí své osobní věci, bloudí ve svém bydlišti. Tyto projevy velmi často doprovázejí i poruchy nálady, nezvyklé chování, nebo epizodické stavy zmatenosti (delirium) s hrozbou pádu.\nV případě afektivních poruch jsou nejčastějšími deprese, úzkost a apatie, zřídkavé ovšem nejsou ani euforie, mánie, či tzv. moria (rozjařené, nicméně velmi nevhodné chování, obtěžování, plané vtipkování, zlomyslnost). Objevují se i příznaky psychózy – halucinace, iluze, paranoia, nepřiléhavé emoce, nejčastěji pod obrazem deliria. Vzhledem k organické povaze demence se, v závislosti na původě onemocnění, projevují i poruchy hybnosti a rovnováhy, případné paralýzy a parestezie či extrapyramidové příznaky (tremor, pohybová rigidita).\n\nVelmi významnou vlastností demence je ztráta již získaných duševních schopností, nikdy tedy nelze hovořit o demenci vrozené. Nejčastější formou demence je poté Alzheimerova choroba, frontotemporální a vaskulární demence. Prvotní příznaky demence se obvykle projevují jako postupné oslabování inteligence, schopnosti rozpoznávání a paměti, změny osobnosti, apatie a úpadek volní činnosti. V preseniu (do 50 až 60 let) bývá demence většinou sekundární, tj. v rámci jiného onemocnění (Pellagra, syfilis, AIDS, mozkové nádory, aj.)\n\nSyndrom demence představuje komplexní zdravotnický, sociální, právní i ekonomický problém.\n\nDemenci rozlišujeme ve dvou základních druzích, dle výskytu prvních příznaků:\n\n\n\nOnemocnění se rozvíjí převážně ve stáří. Rizikovými faktory pak jsou:\n\n\n\n\n\n\n"}
{"id": "273608", "url": "https://cs.wikipedia.org/wiki?curid=273608", "title": "Ligáza", "text": "Ligáza\n\nLigáza (z latiny \"ligāre\" – spojit nebo slepit dohromady) či také syntetáza je enzym katalyzující napojování molekul za současného odštěpení molekuly s malou molární hmotností (tj. s malým množstvím atomů).\nÚčastní se tak například spojování Okazakiho fragmentů DNA (tzv. DNA ligáza). Velký význam mají ligázy v genetickém inženýrství pro konstrukci rekombinantní DNA. Existují však DNA- i RNA-ligázy.\n\nLigázy katalyzují reakce typu:\n\npopřípadě\n\nkde malá písmena označují nízkomolekulární molekuly, které se při katalytickém spojování odštěpí.\n\nK ligázám patří i aminoacyl-tRNA syntetáza, katalyzující napojení aminokyseliny k příslušné tRNA.\n\nBěžné pojmenování enzymů ligáz obsahuje slovo \"ligáza\", tak jako například DNA ligáza, enzym často používaný v molekulární biologii ke spojení DNA fragmentů. Další běžné pojmenování ligáz je \"synthetázy\", jelikož jsou používány při syntézách nových molekul, nebo též \"karboxylázy\" když jsou použity při navázání oxidu uhličitého do molekuly.\n\nDalší typy enzymů:\n"}
{"id": "273612", "url": "https://cs.wikipedia.org/wiki?curid=273612", "title": "Bazilika Navštívení Panny Marie (Frýdek-Místek)", "text": "Bazilika Navštívení Panny Marie (Frýdek-Místek)\n\nŘímskokatolická bazilika Navštívení Panny Marie ve Frýdku-Místku je poutním barokním chrámem, dostavěným roku 1777. Roku 1999 byl kostel povýšen na basiliku minor. V roce 2018 byl celý areál prohlášen národní kulturní památkou České republiky.\n\nChrám byl postaven na místě zvaném Vápenky, kde v polovině 17. století podle pověsti dělníci nalezli při kopání hlíny kamennou sochu Panny Marie, kterou přenesli do farního kostela, ale dalšího dne ji nalezli opět na původním místě. Na tomto místě byla nakonec ponechána. Jiný pramen však uvádí, že sochu nechal roku 1665 vytesat František Eusebius z Oppersdorfu. Jisté však je, že od poloviny 17. století do Frýdku přicházelo množství poutníků, kterých po vybudování dřevěné kaple nad sochou roku 1706 stále přibývalo.\n\nZákladní kámen kostela byl položen 1740, stavbu vedl Bartoloměj Wittner. Roku 1759 byl chrám vysvěcen, avšak až roku 1777 byl chrám dokončen. Socha Panny Marie byla umístěna nad svatostánek. Frýdek tak získal dominantu, díky níž je občas nazýván „Slezské Lurdy“.\n\nVýznam chrámu byl podtržen 30. srpna 1999, kdy byl kostel povýšen papežem Janem Pavlem II. na basiliku minor.\n\nV rámci Programu záchrany architektonického dědictví bylo v letech 1995-2014 na opravu památky čerpáno 6 200 000 Kč.\n\nV roce 2011 byla dokončena kompletní rekonstrukce venkovních prostor a od září 2011 jsou otevřeny pro veřejnost.\n\n31. ledna 2018 přibylo na seznam národních kulturních památek České republiky 19 dalších objektů, které vybralo ministerstvo kultury. Od tohoto dne k nim patří také frýdecká Bazilika minor Navštívení Panny Marie.\n\nChrám je 47,25 m dlouhý, 22,25 m široký a 22,75 m vysoký. Na průčelí má dvě věže o výšce 60 m. Hlavní oltář dokočený po smrti sochaře Jana Schuberta brněnským sochařem Ondřejem Schweiglem roku 1796 nese sochu Panny Marie Frýdecké. V samotném chrámu je osm kaplí. Po stranách hlavní lodi se nachází šest bočních kaplí s oltáři, na pravé straně postupně od oltáře jsou zasvěceny sv. Josefovi, sv. Filipovi a sv. Hedvice; na levé straně pak sv. Michaelovi, sv. Františkovi z Assisi a sv. Janovi z Boha. V kapli sv. Hedviky je také vchod do krypty kostela. Zbývající dvě kaple nalezneme za oltářem (kaple sv. Jana Nepomuckého) a u presbytáře (kaple sv. Kříže).\n\nV bezprostředním okolí baziliky se nachází areál Křížové cesty, upravený do podoby parku. Samotná křížová cesta je ve formě 14 kaplí a obkolesuje chrám zezadu ve tvaru široké podkovy. Křížová cesta byla vysvěcena v roce 1877. Mezi kaplemi křížové cesty se v ose chrámu dále nalézá kaple Nejsvětějšího Srdce Páně a Panny Marie, zvaná Římská. Prostranství před vchodem do chrámu zdobí řada plastik a misijní kříž. Celý areál je ohrazen a vstup je možný především během bohoslužeb.\n\n\n\n"}
{"id": "273613", "url": "https://cs.wikipedia.org/wiki?curid=273613", "title": "Grafické transformace", "text": "Grafické transformace\n\nGrafické transformace jsou transformace používané při přípravě scény. Transformace jsou aplikovány na bod. Transformace objektu je aplikace transformace na všechny jeho body.\n\nDále uvažujme dvojrozměrný prostor s počátkem v formula_1, bod formula_2 a bod formula_3, který vznikl z formula_4 aplikací transformace formula_5.\n\nHomogenní souřadnice umožňují reprezentovat veškeré grafické operace jako násobení matic. Rotaci a Scaling ve 2D lze reprezentovat jako násobení formula_4 maticí 2×2, Translaci však nikoli, proto se zavádí třetí, homogenní, souřadnice.\n\nformula_4 v homogenních souřadnicích má souřadnice formula_8 právě tehdy, když platí:\nSouřadice formula_11 se nazývá \"váha\" bodu. formula_11 se často volí rovna 1.\n\nPři zvoleném formula_11 jsou tedy homogenní souřadnice formula_14.\n\nRotací rozumíme otočení bodu kolem středu vztažné soustavy o daný úhel. Rotace je určena pouze úhlem formula_15.\n\nTransformační matice pro rotaci:\n\nScaling je transformace změny měřítka. Je určena změnou velikosti podle souřadnicových os formula_18.\n\nTransformační matice pro změnu měřítka:\n\nJsou-li koeficienty formula_18 záporné, dochází ke „změně měřítka v opačném směru“, t.j. ke středové symetrii.\n\nPokud je formula_22, je možné se stejným efektem použít matici\nTzn. nastavením homogenní souřadnice lze dosáhnout změny měřítka.\n\nTranslace je transformace posunu. Je určena vektorem posunutí formula_24, který udává, kterým směrem a jak daleko bude bod posunut. T.j. formula_25.\n\nTransformační matice pro posun:\n\nShear je transformace zkosení. Je určena mírou zkosení ve směrech souřadnicových os formula_27. formula_28.\n\nTransformační matice pro zkosení:\n\nTransformace lze skládat do jediné matice postupným násobením elementárními transformacemi formula_30, což ve svých důsledcích vede na zrychlení vykreslování. Protože násobení matic není komutativní, záleží na pořadí, ve kterém se transformace provádějí. Násobení se provádí buďto jako formula_31 nebo formula_32.\n\nPokud transformujeme nějaký bod formula_30 transformační maticí formula_34 na bod formula_35, lze tento bod transformovat zpět na bod formula_30 vynásobením inverzní maticí formula_37 (pokud existuje).\n\nV případě, že formula_34 je rotační matice, je matice k ní inverzní zároveň její transpozicí (kterou lze spočítat daleko rychleji). Inverzi translační matice dostaneme tak, že u této matice změníme znaménko u prvků nad hlavní diagonálou.\n\nPři zobrazování 3D objektů na 2D zařízení je třeba stanovit způsob, kterým se toto zobrazení provede. Tímto způsobem je projekce. \n\nDále uvažujme průmětnu jako rovinu danou rovnicí formula_39 t.j. rovinu procházející formula_40 a kolmou na osu formula_41. Projekce popisuje, kde paprsek (přímka pocházející formula_42 a průmětnou) protne průmětnu, tzn. který pixel na displeji se rozsvítí.\n\nProjekci lze jako každou transformaci vyjádřit maticí. Tato bude přirozeně 4×4, neboť se jedná o 3D transformaci.\n\nRovnoběžné promítání je de facto nárysem scény – dochází pouze k zanedbání souřadnice formula_41. Všechny paprsky svírají s průmětnou stejný úhel, obvykle formula_44.\n\nTransformační matice pro paralelní projekci:\n\nPři středovém promítání jsou všechny paprsky svedeny do středu promítání – vzdálenější objekty se jeví menší, rovnoběžky se sbíhají. Podle toho, kolik souřadnicových os průmětna protíná, se rozlišují:\n\nPokud střed projekce je formula_46, a průmětna v rovině formula_47 procházející bodem formula_48, pak transformační matice pro perspektivní projekci je:\n"}
{"id": "273616", "url": "https://cs.wikipedia.org/wiki?curid=273616", "title": "Ontronik Khachaturian", "text": "Ontronik Khachaturian\n\nOntronik \"Andy\" Khachaturian je americký metalový bubeník\n\nOntronik se narodil v Los Angeles Íránsko-arménským rodičům. Ve Spojených státech žije dodnes. Byl jeden ze zakládajících členů skupiny Soil, která se potom změnila na System of a Down. Znal se s členy skupiny, chodili spolu do školy v Los Angeles. Ze skupiny odešel po nahrání třetího dema. Jeho místo zaujal John Dolmayan.\n\nNásledně se stal členem skupiny The Apex Theory, kterou opustil v listopadu roku 2002, kvůli rozličným názorům na styl hudby, kterou hráli. Od roku 2005 hraje ve skupině VoKee a má také sólový projekt \"Ontronik\". Souběžně také spolupracuje s Drydenem Mitchellem z Alien Ant Farm a Gavinem Hayesem z Dredg.\n\n\n\n"}
{"id": "273628", "url": "https://cs.wikipedia.org/wiki?curid=273628", "title": "Jan Ladislav Sýkora", "text": "Jan Ladislav Sýkora\n\nJan Ladislav Sýkora (16. dubna 1852 Železnice – 26. srpna 1928 Jičín, pohřben v rodné Železnici u Jičína) byl český římskokatolický teolog, kněz, novozákonní biblista, překladatel Nového zákona, vysokoškolský pedagog a rektor Univerzity Karlovy.\n\nPo maturitě na gymnáziu v Jičíně vystudoval teologii v Praze, po vysvěcení na kněze (1877) působil jako kaplan a katecheta ve Velvarech a v Praze a roku 1884 získal doktorát teologie. V letech 1887-1891 byl katechetou na českém učitelském ústavu a docentem katechetiky na teologické fakultě UK. Po jejím rozdělení roku 1891 byl jmenován profesorem biblistiky a exegeze na české teologické fakultě UK, kde byl v letech 1895, 1901 a 1904 děkanem a v letech 1901-1902 rektorem UK.\n\nZ titulu funkce rektora se na přelomu století zapojil i do vysoké politiky. V letech 1901–1902 zasedal coby virilista na Českém zemském sněmu.\n\nRoku 1899 se stal kanovníkem kapituly u Všech Svatých na hradě Pražském a pro zásluhy jmenován konsistorním radou. Roku 1908 mu císař František Josef I. udělil Řád železné koruny III. třídy (ten do r. 1884 zakládal nárok na udělení rytířského šlechtického titulu).\n\nVedle několika katechetických knížek je jinak Sýkorovo dílo soustředěno kolem Bible, přesněji řečeno Nového zákona, a vyvrcholilo jeho novým českým překladem. Sýkora překládal z latinské Vulgáty, jak bylo tehdy v katolické církvi zvykem, svůj překlad však stále konfrontoval s původním řeckým textem. Protože měl také velmi dobrý jazykový cit, vznikl tak překlad, který se v katolické církvi s drobnými úpravami používal až téměř do konce 20. století. Své přednášky z biblické hermeneutiky a úvodu do Nového zákona vydal nejprve latinsky, Úvod později také česky. Sýkora dále přispíval do \"Slovníku paedagogického\", \"Ottova slovníku naučného\" a do \"Časopisu katolického duchovenstva\".\n\n\n\n\n\n"}
{"id": "273631", "url": "https://cs.wikipedia.org/wiki?curid=273631", "title": "Křesadlo", "text": "Křesadlo\n\nKřesadlo je souprava předmětů určená k rozdělávání ohně za pomoci vykřesané jiskry. Sestává obvykle z křesacího kamene (např. pazourek), ocílky (kus uhlíkaté oceli, původně kousku pyritu) a troudu. V užším významu slova se jím rozumí samotná ocílka.\n\nÚderem křesacího kamene (\"křísnutím\") se z křesadla vyrazí rozžhavená jiskra, která se zachytí do vhodného troudu. Doutnající troud se použije k zapálení jiného vhodného troudu, který umožňuje rozfoukat plamen – zapálit oheň. Jako záchytný troud se používala hubka získávaná z choroše (troudnatec kopytovitý), zuhelnatělý konec knotu, práchno – přepálené plátno, aj. Nejčastěji používaným křesacím kamenem je pazourek, ale lze použít i křemen či jiný tvrdý kámen s ostrou hranou. Údery lze vést jak kamenem proti ocílce, tak naopak.\n\nKřesadlo bylo před vynálezem zápalek jedním z nejčastěji používaných způsobů zapalování ohně. Jeho princip byl také použitý u křesadlového zámku a kolečkového zámku u palných zbraní používaných v 18. století.\n\n\n"}
{"id": "273635", "url": "https://cs.wikipedia.org/wiki?curid=273635", "title": "Obléhání Plevna", "text": "Obléhání Plevna\n\nObléhání Plevna byla významná vojenská akce během rusko-turecké války. Spojená ruská a rumunská vojska oblehla město Plevno, které bránila osmanská armáda. Obléhání trvalo od 20. července do 10. prosince 1877. Zdrželo hlavní ruský postup na jih, Plevno však nakonec kapitulovalo. Přibližně 45 000 osmanských vojáků bylo u Plevna vzato do zajetí.\n\nPo kapitulaci Plevna došlo ve vedení války k přelomu. Zhoršilo se mezinárodní postavení Osmanské říše a válku jí znovu vypovědělo i Srbsko.\n\n"}
{"id": "273637", "url": "https://cs.wikipedia.org/wiki?curid=273637", "title": "Bohumír Janský", "text": "Bohumír Janský\n\nBohumír Janský (* 30. července 1951, Mladotice) je český geograf a hydrolog působící na Přírodovědecké fakultě Univerzity Karlovy.\n\nV roce 1969 absolvoval gymnázium v Plasích, v roce 1974 ukončil studium geografie na Přírodovědecké fakultě Univerzity Karlovy. Tématem jeho diplomové práce bylo Odlezelské jezero. Na fakultě zůstal po absolutoriu jako asistent, později docent. Ve své vědecké práci se věnuje především hydrologii (hydrogeografii) a ochraně vod před znečištěním. Dne 20. června 2012 byl jmenován profesorem.\n\nOd začátku 90. let 20. století se zabývá výzkumem v pramenné oblasti řeky Amazonky v jižní části Peru. Do této oblasti vedl vědecké expedice \"Hatun Mayu 1999\" a \"Hatun Mayu 2000\" (v kečuánštině \"velká řeka\"). Tyto výpravy přinesly informace o celé pramenné oblasti řeky Lloquety, tvořící horní tok řeky Apurímac, která soutokem s Urubambou vytváří Ucayali - hlavní pramennou řeku Amazonky.\n\nVýpravy zpracovaly hydrologické, geologické a geomorfologické mapy oblasti. Dále zaznamenaly teploty vody a vzduchu, průtoky řek a zpracovaly mapu půd pramenné oblasti.\n\nPři výzkumu se soustředily zejména na čtyři hlavní pramenné toky řeky Lloquety - řeky Carhuasanta, Apacheta, Ccaccansa a Sillanque. Provedené výzkumy zjistily, že nejdelší a plošně největší povodí má Carhuasanta, největší vodnost Apacheta a nejvyšší nadmořskou výšku pramene řeka Ccaccansa. Nejvzdálenějším místem povodí od ústí Amazonky do Atlantského oceánu je vrchol hory Nevado del Mismi, z něhož odtéká voda do povodí Carhuasanty. Ze čtyř hlavních kritérií pro určení hlavního pramene splňovala dvě řeka Carhuasanta. Zjištěné rozdíly však byly minimální a proto Janský navrhl hovořit o čtyřech pramenných tocích řeky Lloquety (a celé Amazonky).\n\n\n"}
{"id": "273641", "url": "https://cs.wikipedia.org/wiki?curid=273641", "title": "VoKee", "text": "VoKee\n\nVoKee je kalifornská alternativně-rocková skupina založena bývalým zpěvákem The Apex Theory a bubeníkem System of a Down Ontronikem\n\nPo opuštění The Apex Theory v prosinci 2002, rozjel zpěvák Ontronik krátký sólový projekt s Dryden Mitchellem a Gavinen Hayesem. Nenašel však to, co muzikantsky hledal, a tak opustil svůj projekt a připojil se v roce 2004 k VoKee.\n\nV roce 2005 VoKee vydali volně šiřitelné EP nazváno \"Pre-Motional Songs\". Každý kdo napsal email členům (tzv. \"Street Brigade\" - promotional street team) dostal disc.\n\nV roce 2006 VoKee vydali další promo disc, tentokrát se třemi novými singly.\n\nPrávě \"Angels\", \"Hands Of Time\", \"Signs\" a \"Ocean\" si můžeme stáhnout z oficiálních stránek skupiny. V polovině roku 2006 VoKee vydali videoklip k singlu Angels. Také volně ke stažení na webu.\n\nVe stejný čas VoKee vydali oficiální DVD pojmenované \"timelines'n'virtual\".\n\nSongy \"Sorrow\" a \"Angels\" si můžeme poslechnou na MySpace stránce skupiny.\n\n\n\n\n"}
{"id": "273643", "url": "https://cs.wikipedia.org/wiki?curid=273643", "title": "Pseudooligofrenie", "text": "Pseudooligofrenie\n\nPseudooligofrenie neboli \"zdánlivá mentální retardace\" vzniká působením vnějšího prostředí na jedince, nikoliv poškozením centrální nervové soustavy. Dítě je zanedbané, nedostává se mu potřebné pozornosti a výchovy, často pochází ze sociokulturně znevýhodněného prostředí. Inteligenční kvocient (IQ) se pohybuje v hraničním pásmu mentální retardace, tedy o 10-20 bodů méně než průměrné IQ. Nejobvyklejšími projevy pseudooligofrenie jsou opožděný vývoj řeči, myšlení, adaptační schopnosti, apatie, přetrvávání psychických dětských znaků do dospělosti, může se objevit i negativismus. Motorika bývá zachována. Osvojení učiva dětem trvá déle, potřebují názorné příklady. Tato porucha není stavem trvalým. Vhodným výchovným působením a změnou prostředí je možno dosáhnout zlepšení.\n"}
{"id": "273647", "url": "https://cs.wikipedia.org/wiki?curid=273647", "title": "Mírumilovnost", "text": "Mírumilovnost\n\nMírumilovnost, (lat. \"patientia\") je jednou ze sedmi ctností a znamená trpělivost, schopnost snášet, otužilost, shovívavost, vyrovnanost. Shovívavost a odolnost snášet utrpení dosažené sebeovládáním, umírněností a zdrženlivostí. Vyřešení konfliktu mírumilovně, i když se druhá strana uchýlí k násilí. Schopnost odpustit, smilovat se nad hříšníky. Laskavost je vyvážený střed mezi hněvem a slabošstvím.\n\n"}
{"id": "273649", "url": "https://cs.wikipedia.org/wiki?curid=273649", "title": "Střídmost", "text": "Střídmost\n\nStřídmost, (lat. \"frenum\", \"temperantia\") je jedna ze sedmi ctností, je to uměřenost, sebekontrola, zdrženlivost a míra, umírněnost, vnímání plnou myslí, sebeovládání nebo „uzda“.\n\n\n"}
{"id": "273651", "url": "https://cs.wikipedia.org/wiki?curid=273651", "title": "Tatra Delfín", "text": "Tatra Delfín\n\nTatra Delfín je závodní automobil třídy formule Junior, který byl vyroben v roce 1963 ve dvou kusech ve vývojovém oddělení n. p. Tatra Kopřivnice.\n\nIniciátorem a projektantem nového vozu byl konstruktér a jezdec, člen ZO Svazarmu Tatra Kopřivnice, Ing. Gajdoš, který spolu s dalšími 18 aktivisty vypracoval ve volném čase kompletní dokumentaci pro stavbu nového vozu, což si vyžádalo celkem 9500 pracovních hodin.\n\nVůz je vybaven řadovým vzduchem chlazeným čtyřválcovým čtyřtaktním motorem umístěným před zadní nápravou. Zajímavostí je, že vznikl vlastně rozpůlením vidlicového osmiválce Tatra 603. Motor má zdvihový objem 1089 cm³ a je vybaven dvěma dvojitými karburátory Weber 40 DCO3. Zapalování je tvořeno magnetem PALAX. Chlazení motoru zajišťuje ejektor. Motor bylo možné vytáčet až na 8500 ot/min, výkon byl udáván kolem 70 HP.\n\nJednolamelová třecí spojka byla použita ze sovětského automobilu Volha 21. Převodovka pochází z italského vozu Fiat 600D a bylo možné v ní měnit celkovou redukci a tím upravovat převodování pro jednotlivé druhy tratí, pro dosažení maximální rychlosti od 129 km/h po 217 km/h.\n\nNápravy jsou lichoběžníkové konstrukce se suvnými rameny. Pohon zadních kol je proveden dvoukloubovými hřídeli s křížovými klouby ze Škody Octavie. Na všech kolech jsou použity kotoučové brzdy systému Bendix.\n\nRám vozu je tvořen jako příhradový nosník z chrommolybdenových trubek a zakryt laminátovou karosérií o váze pouhých 13 kg. Celý vůz pak váží 402 kg.\n\n"}
{"id": "273652", "url": "https://cs.wikipedia.org/wiki?curid=273652", "title": "Korn (album)", "text": "Korn (album)\n\nKorn je debutové album stejnojmenné americké hudební kapely Korn (někdy psané KoЯn) z roku 1994. CD má do té doby neslýchanou hudbou kombinující heavy metal, alternative metal, funk metal, grunge a hip-hop, přičemž tato směsice stylů dostane později název nu-metal. Zpěvák Jonathan Davis využívá na této desce scat a dokonce hraje na dudy. Podle kritiků si kapela vypůjčuje různé typy hudebních elementů od skupin Pantera, Jane's Addiction, Rage Against the Machine, Helmet, Faith No More, Anthrax, Cypress Hill a N.W.A.\n\n\"Korn\" obsahuje čtyři singly s názvem Blind, Shoots and Ladders, Need To a Clown. Žádný z těchto sniglů se však významněji neprosadil.\n\n"}
{"id": "273653", "url": "https://cs.wikipedia.org/wiki?curid=273653", "title": "Life Is Peachy", "text": "Life Is Peachy\n\nLife Is Peachy je druhé studiové album od americké nu metalové skupiny Korn vydané 15. října 1996. Na rozdíl od jejich prvního CD se \"Life Is Peachy\" umisťuje daleko lépe na žebříčku světových hitparád, ovšem stává se rovněž 2x platinové, přičemž první týden se prodalo 106 000 nahrávek. Album je rovněž první nu-metalová deska, která se dostává do Top 10 Billboard 200. Naproti tomu je deska hodnocena kritiky o něco hůře, než její předchůdkyně.\n\n\"Life Is Peachy\" obsahuje tři singly, jsou to No Place to Hide, A.D.I.D.A.S. a Good God. Kromě Good God mají singly svá oficiální videa a dočkávají se většího zájmu rádií a televizí, který se nedostával předešlým singlům. Navíc získává píseň No Place to Hide nominaci Grammy za nejlepší metalové provedení pro rok 1998.\nV některých kopiích jsou extra CD obsahující video na singl A.D.I.D.A.S. a jiná překvapení\n\n\n"}
{"id": "273656", "url": "https://cs.wikipedia.org/wiki?curid=273656", "title": "Žakárové vzorování textilií", "text": "Žakárové vzorování textilií\n\nŽakárové vzorování textilií je způsob výroby plošných textilií s pomocí zařízení, kterým se dá ovládat každá jednotlivá osnovní nit, resp. pletací jehla nezávisle na ostatních a tak se dají vytvářet plastické vzory v nadměrné velikosti. Velikost a tvar vazby jsou jinak u tkacích a pletacích strojů omezeny možností umístění vazebních nástrojů (např. maximálně 28 listů prošlupního zařízení na tkacím stroji, max. 90 kladecích lišt u pletacích rašlů). \n\nZařízení pro tkací stroje vynalezl v roce 1795 Francouz Joseph Marie Jacquard. Zařízení konstruovaná na Jacquardově principu se asi o 40 let později stala nezbytnou součástí bobinetovoých strojů a koncem 19. století se začala používat také na některých typech pletacích strojů. \n\nFunkce „klasického“ žakárového stroje je znázorněna na schematickém nákresu vpravo:\n\nNa kartovém pásu \"(1)\" je dírkami naprogramován vzor tkaniny. Pás působí na jehly \"(2),\" které ovládají platiny \"(3)\" tak, že při styku s patřičnou dírkou je platina zvedána nožem \"(4).\" K platině je připojena \"zdvižná šňůra\" \"(5)\" vedená otvorem v řadnici \"(6),\" na šňůře je upevněna nitěnka \"(7),\" na které je zavěšeno závažíčko \"(8)\" stahující nitěnku do dolní polohy. \n\nPři každém zvedu platiny přichází nitěnka s navedenou osnovní nití do horní polohy prošlupu a vytvoří tzv. \"osnovní vazný bod\". Při plném místě v programové kartě zůstává platina v dolní poloze a na příslušné osnovní niti se vytvoří \"útkový vazný bod\". \n\nStarší stroje byly konstruovány buďto jako \"jednozdvižné\" (dnes používané jen pro ruční stavy), tj. každá nitěnka byla ovládána jednou platinou, novější žakáry (asi od 2. poloviny 20. století) pracují jako \"dvojzdvižné\", na těch připadají na každou nitěnku dvě platiny přicházející střídavě do činnosti. \n\nZačátkem 80. let minulého století přišly na trh \"elektronicky řízené\" žakáry, u kterých se přenáší vzorovací program z počítače (bez děrovacích karet) přes tzv. \"elektromagnetické moduly\" na nitěnky. Tato zařízení dosahují (v roce 2008) až 1100 obr./min. (zatímco u žakárů řízených děrovacími kartami se počítalo s rychlostí asi do 400 obr./min.).\n\nModerní zařízení se staví až s cca 18 000 platinami. Na jeden tkací stroj se dají umístit také dva přístroje s celkovým počtem přes 24 000 platin. To znamená, že s dvouzdvižnými žakáry se mohou tkát vzory s teoretickou šířkou až 12 000 nití. V praxi se však část platin používá pro vzorování krajů tkaniny, záměnu různobarevných útků apod. \n\nŽakárová ústrojí se vyrábí také ve speciálním provedení pro tkaní plyšů, smyčkových, 3D, technických tkanin, stuh aj. \n\nVýrobou žakárových strojů se zabývaly od konce 19. století hlavně německé a švýcarské firmy, na začátku 21. století byla větší část výroby standardních zařízení přemístěna do Číny a Indie. > Ve 20. století existovalo také několik menších českých výrobců, poslední český model pochází z 80. let. \n\nFunkce stroje: Pohyb nitěnek je odvozen od roztahování a smršťování speciálních listových per. Nitěnky se pohybují aktivně v obou směrech, to znamená, že nejsou zapotřebí elementy (závaží), které by je stahovaly do dolní polohy. Protože každá nitěnka dostává impulzy k pohybu přímo od elektronického ovládacího zařízení, odpadají zdvižné šňůry. Stroj má podstatně menší objem než „klasická“ zařízení tohoto druhu, je upevněn přímo na tkacím stroji a poháněn krokovým motory. \n\nPrototyp stroje byl poprvé předveden v roce 1999, v 2008 bylo zařízení ověřeno v praktickém provoze (na tkacím stroji s hydraulickým prohozem útku). Žakáry z roku 2015 mohou pracovat s hustotou osnovních nití až 45 /cm na tkacích strojích s obrátkami do 1200/min. \n\npůvodně na slavnostní oděvy a nábytkové potahy z přírodního hedvábí (snímek ), později na povlaky, posteloviny a ubrusy z česané bavlny, nábytkové potahy (většinou z polyakrylové příze) \n\nPodíl tkanin s žakárovým vzorováním obnášel např. v roce 2015 v Číně (jako největším výrobci textilií na světě) 3-4 % (z toho cca 95 % tkanin na bytové účely). Počet instalovaných tkacích strojů s žakárovým zařízením se odhadoval v roce 2011 v Číně na 1200. Podrobná každoroční analýza světového trhu s žakárovými stroji se dá zakoupit za 2800 €. \nPletací jehly se musí jednotlivě a vzájemně na sobě nezávisle pohybovat. \n\nU mechanických systémů vzorování je vzorovací program připravený např. na filmu (kovovém pásu). Odtud se přenáší na jehly přes zámky, šoupátka, vzorovací kolečka, ohrocené bubínky apod.. \n\nElektronický systém se zakládá např. na elektromagnetu nebo krokovém motoru řízeném počítačem (čas k předání impulsu je 1 milisekunda). Tyto nástroje pak ovládají speciální nárazníky, které bezprostředně ovlivňují pohyb jehel. \n\nVzor může mít teoreticky rozměry (střídu vzoru) až 2,5 x 2,5 metry (praktické použití v těchto dimenzích není dosud známé), tj. skoro desítinásobek velikosti dosažitelné s mechanickým ústrojím. \n\nPleteniny s žakárovou vazbou jsou méně roztažné, protože často obsahují mezi očky a kličkami flotáže nebo chytové kličky. \n\nU jednolícních vazeb jsou na lícní straně očka a na rubu flotáže mezi očky. \n\nU oboulícních pletenin se tvoří na lícní straně vzory a na rubu v závislosti na druhu kladení kepr, (podélné nebo příčné) proužky nebo síťová vazba. Vzorování vzniká určitým seskupením (různobarevných) oček nebo kliček.\nZnámé jsou také reliéfové vzory. Reliéfový efekt se dosáhne tak, že se na některých jehlách tvoří dodatečná očka bez spojení s rubními očky a na lícní straně vznikají vypukliny. Rozeznává se jednoduchý, dvojitý a trojbarevný reliéf. \nFunkce žakárového ústrojí je srovnatelná se žakáry na okrouhlých strojích. U způsobů vzorování se zde rozeznává chytový, výplňkový a pestrobarevný žakár. Z výrazně plastických vzorů je známý např. \"copánkový\" (viz snímek ).\n\nHlavní nástroj mechanické části žakárového zařízení je zde platina. \n\nU \"krycího vzorování\" se platina zasouvá mezi krycí a pletací jehlu, takže zůstávají na určitých místech viset smyčky.\n\n\"Chytové vzorování\" se provádí tak, že se platina zasouvá před lis, takže lisování odpadá a namísto očka se tvoří jen klička \n\nFunkce žakárového ústrojí je znázorněna na dolním nákresu: \n\nVedle kladecích jehel \"(1)\" pro základní osnovu \"(2)\" je na stroji lišta s žakárovými jehlami \"(3),\" které přivádějí vzorovací nitě (4) k jazýčkovým pletacím jehlám \"(5).\" K žakárovým jehlám je přiřazena lišta s \"vytěsňovacími kolíky\" (9), jejichž poloha určuje způsob kladení vzorovací nitě. Kolíky jsou ovládány přes zdvižné šňůry (podobně jako na tkacích strojích) mechanickým nebo elektronickým vzorovacím ústrojím. Každý kolík zasunutý mezi jehlami znamená, že se příslušná žakárová jehla nemůže posunout do strany a na daném místě se vzorovací nit klade dvojitě nebo vzniká v pletenině otvor. Jestliže se vytěsňovací kolík zvedne z mezery mezi jehlami, vykonává kladecí jehla normální pohyb určený vazbou pleteniny. \nSoučástí ústrojí je \"odhozový hřeben\" \"(8)\" a pro některé účely, např. k tvorbě výšivkových efektů se při žakárovém vzorování používá \"srážecí plech\" \"(7).\"\n\nRamínka žakárových jehel (ocelové plíšky) mohou být zahnutá tak, že dvě vzorovací niti jsou namísto vedle sebe vedeny za sebou – niti mohou mít rozdílnou barvu nebo tloušťku.\n\nŽakárové ústrojí je (na rozdíl od tkalcovských žakárů) pevnou součástí pletacího stroje, zařízení se umísťuje na stabilních nosnících 3-4 m nad strojem. Součástí stroje je také nosný rám na cívky (s dodatečnou plochou nejméně 10 m) - zatímco všechny ostatní niti k osnovnímu pletení jsou (po několika stech vedle sebe) navinuty na válech, pro žakárové vzorování se každá nit přivádí k pletacímu stroji jednotlivě z cívky. \n\nV roce 2012 se u žakárových rašlů počítalo s maximální rychlostí 600 obr./min. \n\nU některých nových konstrukcí (cca od začátku 21. století) se k ovládání žakárového ústrojí využívá tzv. piezoelektrický jev. Působením elektrického proudu se piezoelektrický materiál roztahuje nebo stahuje. Na každé žakárové jehle je piezoelektrická keramická ploška, přes kterou se ovládají výkyvy jehly vpravo nebo vlevo. Žakárové vzorovací jehly jsou obvykle sestaveny do segmentů po 16 nebo 32 elementech. Žakárové ústrojí se může kombinovat se standardním vzorovacím zařízením a na rašlu se tak dají zhotovit např. trojrozměrné reliéfové motivy. \n\nVedle univerzálních zařízení jsou moderní žakárová ústrojí často specializovaná na určitý druh pletenin, např. krajkoviny, distanční pleteniny, plyše aj. \n\nŽakárové vzorování se používá zejména při výrobě záclonovin, krajek, svrchních oděvů a bytových textilií. Na snímku je detail krajky z rašlu s žakárovým ústrojím. \nNa bobinetových strojích ovládá žakárové zařízení přes vodicí lišty jednotlivé osnovní niti. Jejich programované kývavé pohyby umožňují vzorování bobinetové krajky. Výroba na bobinetech se omezuje jen na několik speciálních tylů. \n\nŽakárovým vzorováním se vytváří v ručně pletených, vyšívaných nebo háčkovaných textiliích zřetelně ohraničené obrazce různých tvarů. (snímek )\n"}
{"id": "273657", "url": "https://cs.wikipedia.org/wiki?curid=273657", "title": "Follow the Leader", "text": "Follow the Leader\n\nFollow the Leader je v pořadí třetí studiové album od nu-metalové skupiny KoRn. CD bylo vydáno 18. srpna 1998 a jedná se o nejlépe prodávanou desku kapely, přičemž se jí prodalo dohromady 9 milionů kusů. Z alba pochází dva singly a to Got the Life a Freak on a Leash.\n\nDíky \"Follow the Leader\" prorazili KoRn do mainstreamu. První týden po vydání alba se prodalo 268 000 kopií a celkově s 5 miliony (5xplatinová) prodanými deskami ve Spojených státech a dalšími 4 miliony mimo tuto zemi se deska stala nejlépe prodávanou nahrávkou od kapely.\n\nNa albu figuruje mnoho pozvaných umělců včetně Ice Cube na Children of Korn, Tre Hardson z The Pharcyde na Cameltosis a Fred Durst z Limp Bizkit na All in the Family. Cheech Marin propůjčil svůj hlas songu Earache My Eye.\n\nCD začíná až na 13. písni, předešlých 12 je bez hudby. Vysvětlení poskytl Jonathan Davis v interview pro Metal Hammer UK. Nelíbil se mu prý fakt, že album bude končit po třináctém songu, takže zhotovil těchto 12 tichých nahrávek, přičemž každá je dlouhá 5 sekund. Alternativní vysvětlení je, že uvedených 12 stop představuje minutu ticha za mladého fanouška Justina, který zemřel na rakovinu. Jedna píseň z alba se též jmenuje Justin.\n\n\"Follow the Leader\" se dočkalo kladných ohlasů od kritiku a dokonce bylo zařazeno do knihy 1001 Albums You Must Hear Before You Die.\n\n"}
{"id": "273659", "url": "https://cs.wikipedia.org/wiki?curid=273659", "title": "Untouchables", "text": "Untouchables\n\nUntouchables je páté studiové album od americké alternative metalové skupiny KoRn vydané 11. června 2002. CD obsahuje vedle alternative metalu samozřejmě nu metal, který byl pouze slabě zastoupen v jejich předešlé desce Issues.\n\nNahrávka se velmi dobře umisťovala v hitparádách, ovšem ne již tak dobře jak předchozí dvě alba. I když se dostalo Untouchables řádného komerčního úspěchu, prodeje tak skvělé nebyly. Do té doby to bylo nejhůře prodávané album od KoRn. Samotná kapela přisuzovala slabší prodeje internetovém pirátství, protože tři měsíce před vydáním CD se na internetu objevila nedodělaná verze desky. První týden se prodalo 434 000 kusů a ve Spojených státech je album 1x platinové.\n\n\"Untouchables\" obsahuje tři singly s názvem Here to Stay, Thoughtless a Alone I Break. Všechny mají oficiální videa a dočkaly se hojného hraní v rádiích. Here To Stay dokonce dostalo cenu Grammy za nejlepší metalové provedení (Best Metal Performance).\n\nToto DVD bylo k dostání pouze v limitované edici digipak limited.\n\nBillboard, Severní Amerika.\n\n"}
{"id": "273660", "url": "https://cs.wikipedia.org/wiki?curid=273660", "title": "Take a Look in the Mirror", "text": "Take a Look in the Mirror\n\nTake a Look In the Mirror je šesté studiové album od americké nu metalové kapely Korn vydané 25. listopadu 2003. Je to poslední studiové album, na kterém se podíleli všichni zakládající členové Korn.\n\nTouto deskou se skupina vrací zpátky ke kořenům. Hudba \"Take a Look In the Mirror\" je velmi podobná zvuku jejich dřívějších CD (více agresivní), ovšem obsahuje i prvky alternative metalu. Píseň \"Play Me\" byla nazpívána společně s raperem Nas, jedná se o první spolupráci s jiným interpretem od \"Follow The Leader\". Navíc, Jonathan Davis opět hraje na dudy (\"Let's Do This Now\"), což bylo na předchozí desce vypuštěno. Výsledkem této snahy byly podobné prodeje, jako měla předchozí nahrávka (1x platinová ve Spojených státech)\n\nNázory kritiků na \"Take a Look In the Mirror\" se liší. Někteří chválí kapelu za návrat k jejich starému nu metalu, ti druzí zase kritizují kapelu za ten samý čin, přičemž v tom vidí zbytečný krok vzad. Album je prozatím nejhůře umístěné CD od Korn v Billboard 200.\n\nAlbum \"Take a Look In the Mirror\" obsahuje čtyři singly s názvem \"Did My Time\", \"Right Now\", \"Y'All Want a Single\", \"Everything I've Known\". \"Did My Time\" je jediný singl od skupiny, který dosáhl na Top 40 v Billboard Hot 100 a dokonce dostává nominaci na cenu Grammy za nejlepší metalové provedení (Best Metal Performance). Pouze dva songy (\"Did My Time\" a \"Y'All Want a Single\") mají svá oficiální videa.\n\n\nBillboard 200, Severní Amerika\n\n"}
{"id": "273661", "url": "https://cs.wikipedia.org/wiki?curid=273661", "title": "Tatra 605", "text": "Tatra 605\n\nTatra 605 je výcvikový automobil, který vznikl v roce 1957 v n. p. Tatra Kopřivnice v ČSR. Automobil sloužil pro výcvik začínajících soutěžních jezdců.\n\nPohonnou jednotku tvořil vzduchem chlazený dvouválcový čtyřtaktní motor Tatra 910 o zdvihovém objemu válců 640 cm², umístěný před zadní nápravou, který při 7000 otáčkách za minutu dosahoval výkonu až 40 kW. Chlazení motoru zajišťoval ejektor. Převodovka byla použita z vozu Aero Minor II.\n\nPříhradový rám byl tvořen ocelovými trubkami. Přední náprava tvořená paralelogramem byla odpružena torzními tyčemi, zadní náprava byla kyvné konstrukce, též odpružená torzními tyčemi.\n\nMaximální rychlost vozu byla uváděna 168 km/h.\n\n"}
{"id": "273662", "url": "https://cs.wikipedia.org/wiki?curid=273662", "title": "Greatest Hits Vol. 1 (album, Korn)", "text": "Greatest Hits Vol. 1 (album, Korn)\n\nGreatest Hits, Vol. 1 je kompilační album od americké nu metalové kapely Korn vydané 5. října 2004. CD obsahuje největší hity kapely, které byly relizovány během její desetileté kariéry. Deska ovšem obsahuje i nové songy s názvem Word Up! (cover verze) od skupiny Cameo a Pink Floyd písně Another Brick in the Wall a Goodbye Cruel World. Obě zmiňované cover verze kapela použila jako své singly.\n\nDeska se v hitparádách umisťuje na dobrých pozicích a v Billboard 200 zaujímala 4. místo. Během prvního týdne se prodalo 129 000 kusů CD a ve Spojených státech je album 1xplatinové.\n\nAčkoliv je Greatest Hits, Vol. 1 kompilační deskou s největšími hity, několik singlů od Korn bylo vynecháno. Mezi tyto písně se řadí Everything I've Known, Thoughtless, B.B.K. (jako singl pouze v Kanadě a Mexiku), Children of the Korn (jako singl pouze v USA), Good God, No Place to Hide, a Need To (také pouze v USA). Naopak Twist a Thrash nikdy jako singly označeny nebyly.\n\n\n"}
{"id": "273663", "url": "https://cs.wikipedia.org/wiki?curid=273663", "title": "See You on the Other Side", "text": "See You on the Other Side\n\nSee You on the Other Side je sedmé studiové album od americké Alternative metalové kapely KoRn vydané 6. prosince 2005. Je to první studiová deska, na které nespolupracuje Brian Head Welch a rovněž poslední s účastí bubeníka Davida Silveria.\n\nCD se umisťuje v Billboard 200 na 3. místě a zůstalo v Top 100 po 34 týdnů, ovšem v zahraničních hitparádách nemá tak dobré pozice jako předešlé Take a Look In the Mirror. První týden se prodalo 221 000 kusů desek, přičemž ve Spojených státech je 1x platinová (více jak 1 milion prodaných kopií) a celosvětově prodeje činí nejméně 2 miliony nahrávek.\n\nNa albu je v největší míře zastoupen alternative metal a nu metal zde figuruje jen jako doplňkový styl. Jonathan Davis komentoval desku jako velice experimentální a obával se, že lidé \"See You on the Other Side\" odmítnou. Na druhou stranu, většina kritiků hodnotila CD kladně a považovali jej za důkaz stále trvájícího charisma skupiny.\n\n\"See You on the Other Side\" obsahuje tři singly s názvem Twisted Transistor, Coming Undone a Politics. První dvě zmiňované písně se umisťují v hitpárádách na skvělých místech, což však nemůžeme říci o songu Politics. Všechny singly mají svá oficiální videa.\n\n\n"}
{"id": "273668", "url": "https://cs.wikipedia.org/wiki?curid=273668", "title": "Live &amp; Rare (album, Korn)", "text": "Live &amp; Rare (album, Korn)\n\nLive & Rare je speciální album americké skupiny Korn. Album obsahuje 7 nahrávek z vystoupení v CBGB v roce 2003, doplněných o raritní, živé i studiové nahrávky.\n\n"}
{"id": "273669", "url": "https://cs.wikipedia.org/wiki?curid=273669", "title": "Chiva", "text": "Chiva\n\nChiva (uzbecky \"Xiva\" či \"Хива\"; rusky \"Хива\", persky \" خیوه\") je město v Uzbekistánu.\n\nMěsto vzniklo v 6. století. Chiva bývala hlavním městem říše Chórezm, ta byla obývána obyvateli mluvícími íránským jazykem „chórezmštinou“. V 10. století byla íránská vládnoucí třída nahrazena Turky a region se postupně proměnil v oblast s většinovým tureckým obyvatelstvem. Na počátku 17. století se Chiva stala hlavním městem Chivského chanátu, vládnoucí třída byly Tataři a Mongolové.\n\nMěsto dobyl ruský generál Konstantin von Kaufman dne 28. května 1873, Ruské impérium tak získalo kontrolu nad celým chanátem. Po Říjnové revoluci se na území bývalého chanátu ustanovila Chórezmská lidová sovětská republika, ta se v roce 1924 připojila k Sovětskému svazu. Její hlavní město bylo nejprve přesunuto do Samarkandu a po roce 1930 do Taškentu.\n\nOpevněné historické jádro města Ičan Kala ( Itchan Kala, Ичан-Кала, Ichan Qa'la) obsahuje četné historické památky (nejstarší ze 14. století) a je to první uzbecké místo, které bylo připsáno na seznam světového dědictví UNESCO (1991).\n"}
{"id": "273670", "url": "https://cs.wikipedia.org/wiki?curid=273670", "title": "Piccolominiové", "text": "Piccolominiové\n\nPiccolomini (počeštěně \"Piccolominiové\") byl italský šlechtický rod, který vymřel v 18. století.\n\nJedná se o prominentní rodinu, která získala knížecí titul. Díky nemanželské dceři Karla z Anjou, krále jeruzalémského, neapolského a Obojí Sicilií, bratra Ludvíka Svatého, krále Francie byla rodina Piccolomini spřízněna s královskými rodinami.\n\nV Čechách rod vlastnil zámek Náchod a Ratibořice.\n\nRod Piccolomini vymřel po meči v 18. století.\n\nMnoho členů rodiny bylo významnými církevními hodnostáři, generály a státníky v Sieně a jinde. Dva členové tohoto rodu se stali papeži:\n\nMezi další členy rodu patří:\n\n\n"}
{"id": "273671", "url": "https://cs.wikipedia.org/wiki?curid=273671", "title": "Lusitánové", "text": "Lusitánové\n\nLusitánové byli keltiberský kmen žijící ve starověku na území zhruba dnešního Portugalska. Ve 2. století př. n. l. vedli pod vedením Viriatha vzpouru proti Římanům. Nakonec však Římané území Lusitánů ovládli a za Augusta tam zřídili provincii Lusitánie.\n"}
{"id": "273677", "url": "https://cs.wikipedia.org/wiki?curid=273677", "title": "Cesta mrtvých", "text": "Cesta mrtvých\n\nCesta mrtvých (také \"Třída mrtvých\", anglicky \"Avenue of the Dead\", španělsky \"Calzada de los muertos\", aztécky \"Miccaohtli\") byla hlavní ulicí Teotihuacánu, posvátného města předkolumbovské Střední Ameriky. \n\nCesta mrtvých zahrnovala asi sto náboženských budov. Tvoří severojižní osu města, přesněji leží 15,5 stupně na východ od severu, rovnoběžně s přední stranou pyramidy Slunce, a ukazuje k posvátné hoře Cerro Gordo za pyramidou Měsíce. Její výchylka umožňuje již zmíněné kolmé východozápadní ose sledovat přesně dráhu souhvězdí Plejád během letního slunovratu. Cesta mrtvých je 40 metrů široká a táhla se v délce 2,5 – 3,2 km z náměstí Měsíce na severu k Citadele a tržišti na jihu. Podle francouzského archeologa René Millona se kdysi táhla ještě dál, až k horám. Třída rozdělovala město na dvě části a byla symetricky lemována chrámy, paláci a obytnými budovami. Nabízí se myšlenka, že stavba Cesta mrtvých mohla být přesně naplánovaná už od nejranější fáze výstavby. Její hlavní prostor se nacházel mezi pyramidou Měsíce a kanálem Rio San Juan. Po stranách měla plošiny ve stylu talud-tablero, které kromě toho, že k ní umožňovaly přístup, fungovaly jako účinný odvodňovací systém, který se nalézal i pod třídou a odvodňoval budovy po obou stranách.\n\nJejí architektonický vzhled svědčí o neuvěřitelné zeměměřičské technice budovatelů. Od severu k jihu má cesta třicetimetrový sklon, který architekti překonali rovnoměrně rozloženými schody. Po každých padesáti metrech je to sedm stupňů, na jejichž úpatí se nachází plošina. Tato technika uvádí pozorovatele v optický klam. Zdola nahoru, resp. od jihu k severu, je ještě dnes vidět nekonečné schodiště, které na konci cesty jako když přechází v pyramidu Měsíce. Avšak při pohledu opačným směrem všechny schody a plošiny neznatelně zmizí. Dole je patrná jen světlehnědá, kilometry dlouhá stuha Cesty Mrtvých.\n\n"}
{"id": "273679", "url": "https://cs.wikipedia.org/wiki?curid=273679", "title": "Svišť horský", "text": "Svišť horský\n\nSvišť horský, též svišť alpský (\"Marmota marmota\") je druh hlodavce obývající hornaté oblasti Střední a Jižní Evropy. Žije mezi 800 až 3200 m n. m. v Alpách, Tatrách, Pyrenejích a Mount Baldou na Baldo Rive del Garda v Itálii. V Pyrenejích, kde vymřel již v období čtvrtohor byl úspěšně reintrodukován v roce 1948 .\n\n\nSvišť horský je se svou délkou 42-84 cm (mimo ocasu, který je dlouhý zhruba 13-16 cm) a s hmotností mezi 4 až 8 kg největším zástupcem čeledi veverkovitých (Sciurudae). Zadní tlapka měří 8-9,5 cm, boltec 2,5-3,5 cm. Má krátkou a širokou hlavu, končetiny s velmi ostrými drápy a velice hustou srst, která je na hřbetě šedohnědá nebo žlutohnědá, na bocích a břiše světlejší a na obličeji kolem očí a na temeni hnědočerná.\n\nŽije v norách, které vyhrabává pomocí svých končetin se silnými drápy, které fungují podobně jako rýč. Poměrně hravě si dokáže poradit i s velkým kamenem, který dokáže odstranit pomocí svých pevných zubů. Nory jsou pro sviště velice důležité, jelikož se v nich ukrývá před nepřáteli, sluncem, ale vychovává v ní také svá mláďata. Konec své nory svišť obvykle vystele senem nebo trávou. Výjimkou nejsou ani tunely, které svišť využívá jako místo na toaletu. Jednu noru obývá obvykle jedna rodina, ale postupem času bývá nastávajícími generacemi stále zvětšována a to do té míry, že vznikne obrovský komplex propletených chodeb a komor. Svišti horští žijí většinou ve skupinách, tvořených obvykle 5-15 členy, pod vedením dominantního páru. Staří samci jsou samotáři. Pokud vylézají za potravou, často se staví na zadní končetiny a vyhlížejí možné nebezpečí ze strany predátorů. Pokud predátora spatří, vydají výstražné pištění a rázem zmizí všichni členové skupiny ve svých norách. Vetřelce, který vstoupí na jejich teritorium, které si značkují pomocí pachů, upozorňují nejprve tlukotem ocasu do země, cvakáním zubů a prskáním.\n\nSvišť horský se živí téměř všemi dostupnými rostlinami, zrním, ale také hmyzem, pavouky nebo červy. K potravě nejvíce preferují mladé rostlinky, které si při konzumaci drží ve svých předních končetinách a stojí na zadních. Za potravou se vydávají převážně během rána a pozdního odpoledne, kdy není takové teplo, které může ve vyšším stádiu vyústit i k jejich hladovění. Pokud je však počasí vhodné, dokáží zkonzumovat neuvěřitelné množství potravy s úmyslem nashromáždit si co nejvíce podkožního tuku, který jim umožňuje přečkávat dlouhé hibernační období.\n\nSvišti horští se páří na jaře, až po hibernaci, což umožňuje mláďatům vyšší možnost přežití tím, že se vyhnou zimnímu období. Pohlavní dospělosti dosahují svišti horští ve věku dvou let. Samice konec své nory důkladně vystele nejčastěji trávou a jednou za rok po 33-34 dnech březosti do ní rodí mláďata.\n\nV jedné snůšce bývá kolem jednoho až sedmi mláďat, nejčastěji tři. Všechna mláďata se rodí slepá, ale již téměř osrstěna; kožešina jim začne tmavnout po několika dnech života. Samice mláďata opouští zhruba po dosažení věkové hranice čtyřiceti dnů, kdy už jsou mláďata plně osrstěna a připravena k životu často v krutých podmínkách. Kožešina získá barvu dospělého jedince koncem léta a ve dvou letech života jsou stejně velcí jako dospělci. V zajetí se může svišť horský dožít i 15-18 let, v přírodě max. 15 let.\n\nKe konci léta začnou svišti horští aktivně sbírat části rostlin, trávu a seno, které nosí do své nory, kde následně slouží jako měkká podestýlka vhodná k zimnímu spánku neboli hibernaci. Ta začíná zhruba kolem října. Spolu s příchodem zimy vchody do svých nor zatěsní a celá rodina se velice těsně nachoulí k sobě a upadne do hibernace, stavu, kdy se jejich srdeční funkce sníží na méně jak čtvrtinu a za minutu se svišť nadechne pouze jednou, maximálně třikrát. V tomto procesu je velice důležitý podkožní tuk, který si svišti celý rok nashromáždili. Jejich tělesná teplota klesne téměř stejně, jako teplota vzduchu, ačkoli pokud teplota klesne pod bod mrazu, jejich srdeční frekvence i dýchání se zrychlí. Často se stává, že mnoho svišťů zimu nepřežije, zvláště díky nedostatku podkožního tuku. Tento případ se stává velice často u mladých jedinců, u starších je spíše výjimkou.\n\nI přesto, že svišti horskému v současné době nehrozí významné nebezpečí zániku, dříve byl hojně loven pro svůj tuk, který byl po natření na kůži považován za lék proti revmatismu. V současné době a v budoucnosti ho však bude více ohrožovat lov pro sportovní účely. To by mohlo do budoucnosti jeho populace výrazně oslabit a napomoct tomuto svišti do kategorie ohrožených druhů.\n\n\n"}
{"id": "273682", "url": "https://cs.wikipedia.org/wiki?curid=273682", "title": "Lan-čou", "text": "Lan-čou\n\nLan-čou (čínsky: ; pinyin: Lánzhōu) je městská prefektura a hlavní město provincie Kan-su Čínské lidové republiky.\n\nLan-čou leží v centrální části Číny podél horního toku Žluté řeky, což způsobilo jeho protáhlý tvar. Město je obklopené vysokými horami – Čchi-lien-šan, pokrytými lesy.\nLan-čou má strategicky velmi významnou polohu na začátku tzv. Kansuského koridoru, pásu měst a oáz mezi centrální Čínou a střední Asií, kudy vedla Hedvábná stezka.\n\nMěstský strom je jerlín japonský a městská květina je růže svraskalá.\n\nHlavním letiště pro Lan-čou je mezinárodní letiště Lan-čou Čung-čchuan. Od září 2015 je napojeno na železniční síť nově postavenou vysokorychlostní tratí Lan-čou – Čung-čchuan. Ze stanice \"Čung-čchuan letiště\" trvá cesta na \"Lančouské západní nádraží\" zhruba čtyřicet minut.\n\nNa území dnešního města od starověku existovalo obchodní středisko. V r. 81 př. n. l., pod názvem „Zlaté město“, se Lan-čou stalo sídlem okresu (\"sien\"; ), a později dokonce komandérie (\"ťün\"; ). V roce 763 byla oblast dobyta Tibeťany, zpět pod správu čínské dynastie Tchang se dostala v r. 843. Později se město dostalo do rukou Tangutské říše, v Číně známé jako Západní Sia. Lan-čou bylo dobyto zpět Sungy r. 1041. Dále se město ocitlo pod nadvládou Džürčenů z dynastie Ťin (1127) a Mongolů (1235). Když se r. 1663 od provincie Šen-si odtrhla provincie Kan-su (název „Kan-su“ se ale začal používat až roku 1666), stalo se Lan-čou jejím hlavním městem. Za povstání kansuských muslimů v letech 1864 – 1875 bylo Lan-čou těžce poškozeno.\n\nVe 20. a 30. letech 20. století bylo město střediskem sovětského vlivu v severozápadní Číně. V roce 1935 bylo Lan-čou propojeno silnicí se Si-anem a během čínsko-japonské války zde končila 3200 km dlouhá čínsko-sovětská silnice, sloužící pro přepravu sovětského materiálu do oblasti v okolí Si-anu. Za čínsko-japonské války bylo město samotné těžce bombardováno japonským letectvem. Po roce 1949 však Lan-čou zaznamenalo bouřlivý rozvoj, území vlastního města se zvětšilo z 16 km² v r. 1953 až na dnešních více než 2000 km².\n\n\n\n"}
{"id": "273684", "url": "https://cs.wikipedia.org/wiki?curid=273684", "title": "Smižany", "text": "Smižany\n\nSmižany jsou obec nacházející se na východním Slovensku blízko Spišské Nové Vsi.\n\nSmižany jsou se svými 8 791 (2010)  obyvateli největší obec Slovenské republiky a mají více obyvatel než některá menší města. Výraznou složku obyvatelstva tvoří také romská menšina žijící převážně v romské osadě jižně od obce. Smižany se nachází v bezprostřední blízkosti Spišské Nové Vsi se kterou jsou provázány městskou autobusovou linkou číslo 4 a 8. Obec hraničí s národním parkem Slovenský ráj, nejbližší východiště turistických tras, Čingov, se nachází dva kilometry jihozápadně od obce. Dominantou města je jak původní gotický, římskokatolický, tak i nově postavený evangelický kostel.\n\n\n"}
{"id": "273687", "url": "https://cs.wikipedia.org/wiki?curid=273687", "title": "Pyramida Měsíce", "text": "Pyramida Měsíce\n\nPyramida Měsíce (též \"Měsíční pyramida\", anglicky \"Pyramid of the Moon\", španělsky \"Pirámide de la Luna\") je druhá největší pyramida v Teotihuacánu, posvátném městě předkolumbovské Střední Ameriky.\n\nPyramida Měsíce ohraničuje posvátný okrsek Teotihuacánu ze severu a je dodnes jeho nejméně pochopenou stavbou. Stojí na severním konci Cesty mrtvých a její tvar přesně kopíruje tvar masivu Cerro Gordo v pozadí.\n\nByla vystavěna postupně, následným přebudováváním a upravováním předchozích staveb. Díky archeologickému výzkumu víme, že bylo celkem pět fází výstavby pyramidy Měsíce, přičemž ta první se datuje do 1. stol. n.l. a je nejstarším teotihuacánským monumentem. Poté samozřejmě neunikla přestavbě ve třetím období, kdy byla zvětšena a dostala nové schodiště a průčelí. Konstrukce této „čtvrté“ pyramidy ukazuje podstatný posun ve velikosti a složitosti a také změnu v její poloze tak, aby byla začleněna do jedinečného a přesného uspořádání města. Byly nalezeny důkazy o tom, že významná přestavba čtvrté pyramidy - pátá část výstavby - nastala ještě předtím, než pyramida dostala svůj konečný vzhled. V této páté konstrukci je zřetelná výrazná změna architektury, polohy a velikosti čtvrté stavby. V části této přestavby byl poprvé na pyramidě Měsíce použit styl talud-tablero. Pyramida se skládá se ze čtyř stupňovitých částí a dříve jí zdobily ještě sochy. Na jejím vrcholu stála tři metry vysoká, 22000 kg vážící kamenná socha, jež byla nalezena a vykopána na úpatí pyramidy. Stavba také skrývá několik podzemních tunelů a místností sloužících k uctívání. Nedávné vykopávky odhalily celkem pět pohřebních komor a vědci předpokládají, že se zde nachází i královská hrobka, ta však nebyla dosud objevena.\n\nQuetzalpapálotlův palác patří mezi významné stavby nacházející se na severní straně \"náměstí Měsíce\", které obklopuje stejnojmennou pyramidu. Struktura a velice propracovaný architektonický styl stavby naznačují, že se jednalo asi o rezidenci členů vládnoucí kasty města. Najdete zde nejreprezentativnější nástěnné malby v Teotihuacánu, na nichž převládají odstíny červené. Uvnitř paláce je několik nádvoří. Mezi ně patří i \"Sloupové nádvoří\", jedna z nejzvláštnějších a nejelegantnějších staveb Teotihuacánu. Ústřední nádvoří obklopují čtyři malé místnosti a ve třech z nich se dochovaly hlavní sloupy v minulosti sloužící jako střešní podpěra. Tyto sloupy zdobí nádherné reliéfy s vyobrazením mýtické bytosti - \"Opeřeného motýla\" (Quetzalpapálotl).\n"}
{"id": "273693", "url": "https://cs.wikipedia.org/wiki?curid=273693", "title": "TAI", "text": "TAI\n\nTAI může označovat:\n"}
{"id": "273699", "url": "https://cs.wikipedia.org/wiki?curid=273699", "title": "Bobři (hudební skupina)", "text": "Bobři (hudební skupina)\n\nBobři byla v 70–80. letech 20. století populární česká country a bluegrassová skupina. Za dobu své existence vydala pouze jeden singl, a to v roce 1980 s písněmi „Proč jsem mrtev“ a „Zuby“. Jejich známé písně jsou např. „Strč prst skrz krk“, „Zelí je volné“ či „Hermelín“. Skupina v letech 1978 a 1979 vyhrála Portu.\n\n\nPodrobná historie je na http://www.tampier.cz/bobri/\n"}
{"id": "273700", "url": "https://cs.wikipedia.org/wiki?curid=273700", "title": "Pyramida Slunce", "text": "Pyramida Slunce\n\nPyramida Slunce (též \"Sluneční pyramida\", anglicky \"Pyramid of the Sun\", španělsky \"Pirámide del Sol\") je největší stavbou v Teotihuacánu, posvátném městě předkolumbovské Mezoameriky. Po Cheopsově pyramidě a pyramidě v Cholule je třetí největší stavbou na světě a druhou ve Střední Americe.\n\nObrovská pyramida Slunce se vypíná asi v polovině Cesty mrtvých. Vyrostla na místě posvátné jeskyně s podzemním pramenem a byla postavena jako symbol plodnosti a úrody. Vedle ní se všechny ostatní stavby v Teotihuacánu zdají maličké, tato veliká pyramida měří při základně skoro 235 m a svými čtyřmi terasami se zvedá do výše dobrých 65 m. Kdysi bývala mnohem vyšší, protože na vrcholu stála svatyně z netrvalého materiálu. Stavitelé měnili sklon bočních stěn, aby tak vzbudili dojem ještě větší hmoty.\n\nPyramida Slunce byla postavena mezi lety 50 – 125 n. l. Po svém vzniku se rozkládala na ploše asi 215 m² a je přibližně 70 m vysoká. Původně se tedy skládala ze čtyř teras, chrámu a plošiny \"Adosada\", jež vznikla nad původní hlavní fasádou. Povrch byl z kamenů a pokrytý vrstvou malty, pyramida sama však byla postavena z vepřovic. Zlomky keramiky, figurky a jiné předměty v nich nalezené jsou z prvního období Teotihuacánu.\n\n\"Adosada\" je široká plošina kolem pyramidy, sestavená z pravoúhlých prostorů, jejichž stěny jsou z \"vepřovic\" vyplněných odpadky z počátků klasického období.\n\nPůvodně stála i na vrcholu Sluneční pyramidy zlatem a stříbrem potažená socha jakéhosi boha; za časů španělských dobyvatelů byla objevena v zemi, ale františkán Juan de Zumárraga, první mexický biskup, ji dal obrousit a kov roztavit. Pod základnou je umělý tunel z konce předklasického období, rozdělený na malé místnosti, jež sloužily k náboženským účelům. Velice zajímavým rysem pyramidy Slunce je fakt, že je orientována na trasu Slunce od východu k západu, a v den rovnodennosti na bod na obloze, kde se v tu dobu objevuje souhvězdí Plejády.\n"}
{"id": "273701", "url": "https://cs.wikipedia.org/wiki?curid=273701", "title": "Mezinárodní atomový čas", "text": "Mezinárodní atomový čas\n\nMezinárodní atomový čas (TAI, \"temps atomique international\") je souřadnicový čas definovaný pomocí atomových hodin. Údaje z více než 200 atomových hodin (EAL, \"Echelle Atomique Libre\") se od roku 1977 relativisticky (kvůli započtení gravitační dilatace času) přepočítávají z vlastního času hodin na rotující geoid (střední hladinu moře). Jeho plynutí tak není závislé ani na periodě rotace Země ani na výšce umístění atomových hodin, jako u lokálního měření atomového času. Tento čas představuje v současné době nejpřesnější dosažitelnou časovou stupnici.\n\nRozdíl mezi TAI a UTC se stále mění a doposud zvětšuje. Změna probíhá skokem. Rozdíl, anglicky zvaný \"leap seconds\" - přestupné sekundy, je způsoben vkládáním přestupných sekund pro korekci UTC. Hodnoty rozdílu a jeho historii lze nalézt v BIPM na zvláštní stránce věnované aktuální hodnotě přestupných sekund, odkud je přebírá např. NIST do dokumentu NIST Time Scale Data Archive. Archiv je aktualizován měsíčně. Od 30.6.2012 byl rozdíl TAI a UTC přesně 35 sekund, od 30.6.2015 již 36 sekund. Zatím poslední přestupná sekunda je vložena dne 31. prosince 2016 a aktuální rozdíl TAI−UTC je 37 sekund.\n\nRelativní nestabilitu frekvence časové stupnice EAL lze pro kratší časy vyjádřit jako formula_1 s poklesem s odmocninou počtu dní a pro delší časy jako formula_2 s nárůstem s odmocninou počtu dní. TAI se počítá jako průměrný údaj z korigovaných údajů EAL. Je zpětně publikován BIPM v \"Circular T\".\n\n"}
{"id": "273704", "url": "https://cs.wikipedia.org/wiki?curid=273704", "title": "Čečenci", "text": "Čečenci\n\nČečenci, Čečenové nebo Čečeni (čečensky \"Hохчи / Noxçi\"; rusky Чеченцы) jsou jedním z nejstarších autochtonních etnik Kavkazu. Mluví čečenským jazykem, který s příbuzným jazykem sousedních Ingušů a severogruzínských Kistů tvoří tzv. vajnašskou větev nachsko-dagestánské skupiny kavkazské jazykové rodiny. Kromě Čečenska osídlili Chasavjurtskou oblast v západní části Dagestánu, Ingušsko a Achemtskou oblast v severní Gruzii (Pankisská soutěska). Od 10. do 13. století byli postupně christianizováni, v 16. století však definitivně přijali sunnitský islám s vlivy súfismu a v novější době také wahhábismu.\n\nPočet Čečenců se pohybuje mezi 1,5 a 2 miliony. V samotném Čečensku jich podle sčítání z roku 2010 žilo 1 206 551, v celé Ruské federaci pak 1 431 360.\n\nŽivot Čečenců, jakož i dalších kavkazských národů, ovlivnil způsob života v horách. Jako horalové rozvinuli komplexní zemědělsko-dobytkářské hospodářství, které výjimečně počítalo s nucenou prací. Hory poskytovaly bohaté pastviny pro dobytek, zatímco na rovinách a v podhůří se pěstovaly zemědělské plodiny.\n\nZ rovin (nížin) však Čečence začaly postupně vyhánět výbojné turkické kmeny. Kvůli nim se uchylovali do hor, kde posléze utvářely klany (tejpy). Jejich horské vesnice (auly) byly velmi dobře opevněné a prakticky nedobytné. Horské vesnice se tak žádnému národu (Mongolové, Tataři, Rusové) nepodařilo zcela ovládnout. Mentalita Čečenců je po staletí militarizovaná, nucená být stále ve střehu. Všichni chlapci byli od narození považování za budoucí džigity (vojíny) a obránce kmene i vesnice. Jejich snem bylo stát se rytířem (konach). V horách byli Čečenci v bezpečí, ale po hospodářské (ekonomické) stránce omezení. Na rozdíl od národů z podhůří Kavkazu, kde vládla knížata nebo chánové, se společnost vyvíjela jiným směrem; život v horách vylučoval systém lenního hospodaření. V horách, kam se Čečenci uchylovali od 14. století, se tak postupně začal objevovat fenomén horského hospodářství (horská demokracie) založený na klanovém základě. Systém horské demokracie upevňoval v lidech důstojnost, demokratický aristokratismus a vytvořil tak svébytnou povahu Kavkazanů. Bylo tak zcela běžné, že kavkazský pastevec nebo rolník měl chování aristokrata.\n\nČečenci neměli v dějinách stát ani panovníky. Pokusů o státnost bylo několik – království Simsir (konec 14. stol.) nebo poslední pokus po rozpadu Sovětského svazu. Všechny pokusy skončily tragicky, krvavě. Království Simsir zlikvidoval Tamerlán a snížil počty Čečenců na třetinu. Podobná situace byla v polovině 90. let 20. století, kdy dospělou mužskou populaci Čečenců razantně snížili Rusové.\n\nIndividualismus Čečence vychází z vědomí svobody, aby však nepřerostl v egoismus, je začleněn do pokrevně příbuzných buněk (tejpů). Tejpy vyvažují misky vah, na nichž leží individualismus a kolektivismus.\n\n\nTejpy (klany) jsou nejdůležitějším článkem struktury čečenského národa. Pro každý tejp je typické přiřazení k určité hoře Kavkazu. Hlavním úkolem teipů z historického pohledu je bránit půdu. Manželství mezi členy různých tejpů se spojuje do územních svazků, tzv. tukchumů. Za Sovětského svazu byla snaha jednotlivé tejpy dezorganizovat. Některé nekie se tak nuceně přesídlovaly do stepí střední Asie. Důvod tohoto kroku byl čistě strategický - minimalizovaní odporu a povolnost kavkazských národů k Rusku. Od 60. let 20. století však docházelo k postupnému návratu těchto nekií a koncem 80. let se opět začala posilovat politická role tejpů. Ta šla ruku v ruce s rozpadem Sovětského svazu a vyústila ve snahu o nezávislost Čečenska.\n\nDo tejpů byli přijímáni i cizinci. Ti následně utvářeli vlastní nekie, gary a dokonce i tejpy. Nejběžnější jsou tejpy dagestánské (avarské), dále v mnohem menším počtu tejpy gruzínské, kozácké (ruské), a dokonce se najdou i tejpy židovské.\n\nPočečenštělým cizincům se říká süli. Tímto označením byl interně častován například bývalý prezident Čečenska Džochar Dudajev, který pocházel z nekie zvané Tati. Tati je z tejpu Jalchoroj a tvoří ho především Čečenci židovského původu. Süli představovali problém pro Čečence. Termín se používá v případě urážky dané osoby (nekie), která má poukázat na nečistý původ. Zhrzené nekie i celé teipy tvořené süli se tak častokrát přidávaly na stranu protivníka při válečném konfliktu. Rivalita tzv. čistých Čečenců (především horalů, mají světlejší vlasy a pleť) s nečistými Čečenci (süli) tak vytváří řadu let velké napětí v společnosti a slabinu jinak při sobě držícího národa.\n\nV čele tejpu stojí tchamd nebo tejpan-da. Vrcholovým orgánem tejpů je rada stařešinů (mechk kchel). Ta řeší všechny důležité otázky týkající se tejpu (války, majetkové spory apod.). Stařešina má u Čečenců obrovskou autoritu.\n\n\nV čele jurtu stojí jurt-da. Na vyšší úrovni je však kontrolován stařešinou tejpu, který jeho činnost a pravomoc omezuje. Například právní systém státu nebo policie je dnes řízena jurty, ale bez svolení stařešiny se zloděj úřadům nevydá. Obyčejní lidé v tomto směru respektují názor stařešiny a bez jejich svolení zloděje (vraha) neudají, byť sami s jeho počínáním nesouhlasí.\n\nPro vznik Čečenska jako moderního státu je klíčová spolupráce tejpů s jurty. Stalin se tuto problematiku snažil řešit dezorganizací tejpů, tj. rozsáhlou deportací celého čečenského národa v roce 1944, ale doba vysídlení nebyla dostatečně dlouhá na to, aby tento způsob organizace zanikl.\n\n\n"}
{"id": "273706", "url": "https://cs.wikipedia.org/wiki?curid=273706", "title": "Kaskáda (rozcestník)", "text": "Kaskáda (rozcestník)\n\nKaskáda může znamenat:\n\n\n\n\n\n"}
{"id": "273709", "url": "https://cs.wikipedia.org/wiki?curid=273709", "title": "Šotouš", "text": "Šotouš\n\nŠotouš je člověk, který má zálibu ve fotografování veřejné dopravy, zejména té železniční. Nejde o spisovný pojem. Podle odborného periodika \"Naše řeč\" \"šotouš\" bývá ověšen fotoaparáty, někdy i diktafonem a poznámkovým bločkem, může jít o mírně hanlivé označení člověka, tzv. dráhaře. \n\nV anglosaských zemích se vyskytují označení angl. \"railfan\" (železniční fanoušek) nebo angl. \"train-spotter\" (osoba vyhlížející vlak z profesionálních nebo osobních důvodů), dlouhodobě se v různých jazycích pro citovou zálibu v železnici objevuje též označení siderodromofil (nemoc siderodromofilie).\n\nKonotace pojmu mohou být pozitivní, pokud se takto mezi sebou oslovují členové jedné skupiny, zmiňují je média, nebo naopak také negativní, pokud je focení nebezpečné nebo porušuje předpisy (např. bezpečnost v dopravě),\n\nPůvodně se označení \"šotouš\" používalo pro fanoušky železniční dopravy a zejména jejich fotografickou činnost. Tito lidé si své oblíbené dopravní prostředky, tratě, nádraží a další zařízení fotí. Mnozí z nich své fotografie vystavují na různých specializovaných internetových stránkách, účastní se diskuzí, podílejí se na tvorbě zájmových publikací, atd. Někteří \"šotouši\" od fotografií očekávají vysokou kvalitu a za tímto účelem si pořizují drahou digitální zrcadlovku se stativem a kvalitním objektivem. Pro svoji zálibu se neváhají i složit na jízdu fotovlaku, tedy zvláštní jízdu vlaku se zajímavými vozidly určenou především k fotografování.\n\nPodobně zaměření a z většiny totožní jsou s nimi tzv. dráhaři (též projížděči), jejichž zálibou je projet co nejvíce tratí, včetně tratí bez pravidelné veřejné dopravy, projít i zrušené tratě atd. a vše dokumentovat. Po zastavení vlaku se typicky na rozdíl od ostatních cestujících vydávají do okolí vlaku, aby jej i se stanicí zdokumentovali (zpravidla samotný vlak už nikoliv, pokud nejde o nějakou zvláštní jízdu, jelikož většinou stihnou vlak zdokumentovat již před nástupem). Mnohdy číhají na atraktivních místech v krajině na průjezdy různých speciálních vlaků, oblíbeným motivem bývají mosty, skalní útvary, středověké hrady či úvratě. O víkendech a dovolených vyrážejí buď samostatně, nebo ve skupinách na takzvané šotoakce. Taktéž se často se svými fotoaparáty motají kolem významných (nejen) železničních projektů.\n\nSprávný \"šotouš\" zná zpaměti značnou část jízdních řádů včetně jejich historie, typová označení lokomotiv i vozů a většinu stanic a zastávek, a protože se kolem železnice neustále pohybuje, má utkvělou představu, že všemu rozumí. Je přímo posedlý dráhou a fotografuje na ní všechno možné i nemožné.\n\nU šotoušů nejsou v oblibě náctiletí nevychovaní fotografové, kteří se povyšují nad ostatní šotouše, tito jsou nazýváni „kindermafie“ či „kindermafiáni“.\n\nPodle článku v jazykovědném periodiku \"Naše řeč\" z roku 2008, slovo \"šotouš\" není uvedeno v \"Slovníku spisovného jazyka českého\" a \"Slovníku spisovné češtiny\", tudíž je nespisovné. \n\nVýrazy \"šotouš\" ve \"Šmírbuchu jazyka českého\" a \"šotoušek\" ve \"Slovníku nespisovné češtiny\" byly v tu dobu spojeny s významem homosexuál. V elektronickém \"Příručním slovníku jazyka českého\" šlo v tu dobu dohledat výrazy \"šotouš\", \"šotoušek\" ve významu šotek, skřítek, tedy mytologickou postavu, např. tiskařský šotek.\n\nSlovo je dnes používáno ve významu \"silný fanda veřejné dopravy, zejména železniční\", s obsahem jak pozitivním, tak negativním, v závislosti na kontextovém zapojení slova, a lze ho zařadit do slangu profesní mluvy železničářské.\n\nRozbor v článku rovněž zmiňuje tehdejší článek na Wikipedii.\n\nSigmund Freud v roce 1905 vysvětloval oblibu železnice slastí způsobenou mechanickými vzruchy, jakou u dětí způsobuje kolébání, houpání nebo vyhazování do výšky: \"„Otřásání při jízdě vozem a později při cestování po železnici má tak fascinující účinek na starší děti, že alespoň všichni chlapci se jednou v životě chtějí stát průvodčím nebo kočím. Dění na železnici vzbuzuje u nich nevysvětlitelný zájem mimořádné síly a v období fantazijní činnosti (krátce před pubertou) se jim stává jádrem vyloženě sexuální symboliky. Nutkání k takovému spojení jízdy po železnici se sexualitou zřejmě vychází ze slastné povahy pohybových počitků.“\" Vytěsněním těchto slastných počitků pak Freud vysvětluje úzkost z železnice, siderodromofobii. Ve Freudově době byla jízda vlakem skutečně spojena se silným drncáním a houpáním.\n\nFocení veřejné dopravy je známo již dávno a po celém světě, masové rozšíření slova \"šotouš\" v rámci české zájmové skupiny má krátké trvání. Je kladeno asi do roku 2004, nejprve bylo vnímáno jako hanlivé slovo, označující zapálené nadšence v železniční a jiné veřejné dopravě. Později se však jeho význam rozšířil na každého, komu je dráha koníčkem a fotografuje ji, a ač si zachovalo jistý punc hanlivosti, pro některé se změnilo až v hrdé sebeoznačení. \n\nSlovo \"šotouš\" se vzácně vyskytuje i ve starší literatuře (kartotéka Příručního slovníku jazyka českého uvádí dva záznamy) jako přetvoření běžnějšího slova šotek.\n\nV českém překladu Tolkienovy knihy Hobit překladatel František Vrba v roce 1978 výrazy \"goblin\", \"hobgoblin\" a \"orc\" překládal jako \"skřet\", \"rarach\" a \"šotouš\" (\"šotouš\" tedy byl ekvivalentem slova \"orc\").\n\nSpisovatel Patrik Ouředník ve svém \"Šmírbuchu jazyka českého\" (Paříž 1988) uvádí výraz \"šotouš\" coby synonymum pro homosexuála.\n\nDalší a ještě starší odkaz na výraz \"šotouš\" lze najít u Voskovce a Wericha v jedné scénce o císaři Neronovi. Citace je: „Nerouš, Nerouš, to byl šotouš“. Tento výraz se používal již za první republiky, a z kontextu scénky lze dovodit, že tehdy mohl významem odpovídat současnému výrazu „šoumen“.\n\n\n\n\n\n\n"}
{"id": "273711", "url": "https://cs.wikipedia.org/wiki?curid=273711", "title": "Pumpa (buňka)", "text": "Pumpa (buňka)\n\nPumpa je v buněčné biologii označení pro protein na buněčné membráně, který umožňuje aktivní transport některých částic, zejména různých iontů. Pro pohon pump se velmi často spotřebovává molekula adenosintrifosfát (ATP) a takové pumpy jsou pak zvány ATPázy. Díky buněčným pumpám se vytváří určitý gradient (např. vodíkový gradient). \n\nPumpy mohou být umístěny na cytoplazmatické membráně. Velmi často zde transportují ionty, a proto se nazývají iontové pumpy. Příkladem je pumpa, která přenáší ionty sodíku a draslíku. Ta se nazývá sodno-draselná pumpa (Na/K pumpa). \n\nPumpy jsou ale zapojeny nejen do regulace obsahu iontů v cytosolu a mezibuněčném prostoru. Na membráně mitochondrií zase v procesu buněčného dýchání různé proteiny dýchacího řetězce pracují jako protonové pumpy, díky nimž se transportují přes membránu vodíkové kationty (H). Vzniklý gradient podle chemiosmotické teorie pohání při zpětném pohybu vodíkových kationtů do mitochondrie protein, zvaný ATP syntáza, který tak vyrábí ATP.\n\nNa transportu širokého spektra různých biomolekul se podílí v buňkách tzv. ABC transportéry.\n\nTyto pumpy jsou pojmenovány podle typické fosforylace, která zaručí její funkci, totiž přenášení iontů přes membránu. Patří sem například pumpa SERCA, přenášející ionty vápníku.\n\nTyto pumpy jsou pojmenovány podle typického umístění na cytoplasmatické či vakuolární membráně. Mají v podstatě téměř identickou stavbu s ATP pumpami třídy F, avšak jejich funkce je přesně opačná, totiž na úkor spotřeby ATP čerpají do vakuol či okolního prostředí protony a tím jej okyselují.\n\nTyto pumpy jsou pojmenovány podle historického hlediska, kdy se hledal faktor zodpovědný za tvorbu ATP. Mají v podstatě téměř identickou stavbu s ATP pumpami třídy V, avšak jejich funkce je přesně opačná, totiž syntetizují ATP na úkor protonového gradientu na membráně. Za určitých okolností se však tento proces může obrátit, děje se tak často in vitro anebo při nekróze. Tehdy totiž dojde k porušení membrány a protony unikají, čímž snižují protonový gradient. Buňka se snaží tento gradient udržet obrácením chodu této pumpy, avšak stálým unikáním protonů dojde k vyčerpání zásob ATP a následné smrti.\n\n"}
{"id": "273712", "url": "https://cs.wikipedia.org/wiki?curid=273712", "title": "Outcesticide", "text": "Outcesticide\n\nOutcesticide je název pirátské série CD americké grungeové skupiny Nirvana, který vyšel v roce 1995. Zahrnuje pět základních alb, které obsahují nejrůznější skladby - od živých nahrávek přes dema až po dosud nevydané skladby nahrané ve studiu a speciální verze Outcesticide ještě navíc další 3 bonusová alba. Název \"Outcesticide\" je odvozen z \"Incesticide\", což je název oficiálně vydaného alba z roku 1992, na kterém jsou písně B-stran singlů a jinde nevydaných skladeb. Mnoho písní, které obsahuje série cd Outcesticide obsahuje cd box set \"With the Lights Out\" z roku 2002.\n\n\n\n\n\n\n\n\n"}
{"id": "273713", "url": "https://cs.wikipedia.org/wiki?curid=273713", "title": "Kaskadérství", "text": "Kaskadérství\n\nKaskadérství je filmová a divadelní profese.\n\nV původním významu tohoto slova se jedná o artistu (cirkusového či varietního umělce), který předvádí kaskády (soustavy skoků, pádů, přemetů a dalších akrobatických prvků).\n\nOd této starší umělecké profese je odvozen novější (a dnes i patrně mnohem známější) význam tohoto slova, kdy slovy kaskadér a kaskadérství označujeme úzce specializovaného filmového či televizního herce, který zastupuje herce v nebezpečných situacích, kdy by netrénovanému herci hrozil úraz nebo i smrt. Kaskadér běžné herce v těchto situacích zastupuje (dubluje). Kaskadéři velmi často vystupují v dobrodružných, válečných, akčních či kriminálních filmech zábavné povahy, ale vyskytnout se mohou prakticky v jakémkoliv audiovizuálním díle.\n\nV hovorové mluvě tímto slovem někdy označujeme člověka, který se vůči svému okolí nechová v dané situaci zcela bezpečně (např. řidič při ne zcela bezpečném řízení motorového vozidla apod.)\n\n\n\n"}
{"id": "273715", "url": "https://cs.wikipedia.org/wiki?curid=273715", "title": "Karel Dostál-Lutinov", "text": "Karel Dostál-Lutinov\n\nKarel Dostál-Lutinov, známý též pod pseudonymem Karel Skřivan, (22. září 1871 Prostějov – 29. listopadu 1923 Prostějov) byl český katolický kněz, básník, spisovatel a překladatel, vůdčí osobnost Katolické moderny.\n\nKarel Dostál-Lutinov vystudoval tzv. „malý seminář“ v Kroměříži (budoucí Arcibiskupské gymnázium), studium dokončil v roce 1890 maturitou na německém státním reálném gymnáziu. Poté úspěšně absolvoval studium teologie na Bohoslovecké fakultě v Olomouci (dnešní CMTF UP).\n\nByl nejdříve kaplanem v Jeseníkách, potom duchovním správcem polepšovny v Novém Jičíně a ještě později farářem v Prostějově. Jeho fara byla dočasným domovem řady malířů a sochařů.\nV Prostějově se horlivě zúčastňoval kulturního, společenského i politického života. Začal s vydáváním politického týdeníku Ječmínek s přílohou \"Orel\". Postavil se do čela hnutí části katolického kněžstva nazvaného Katolická moderna (protiváha tehdejší České moderny). Jejich programovým sborníkem byl v roce 1895 literární almanach \"Pod jedním praporem\" a programový manifest Niva (1895). Vydával 12 let časopis Nový život (1896–1907), který se stal časopisem Katolické moderny. V roce 1912 založil uměleckou revui Archa, která přetrvala až do roku 1948. V letech 1919–1923 byl vedoucím družiny literární a umělecké při Katolické moderně. Do literatury vstoupil ohlasy lidového básnictví namnoze s tendenčními křesťanskými náměty. Překládal také z italštiny, angličtiny, polštiny, latiny a němčiny, vydával náboženskou a uměleckou literaturu.\n\nVeřejně diskutoval o otázkách víry s osobnostmi, jako byl Tomáš Garrigue Masaryk a byl jedním z tahounů nově vznikajícího křesťanského tělovýchovného spolku Orel, který dodnes existuje, a napsal pro něj i hymnu: \"Hoj, Orli mocných perutí\".\nNa památku svého otce, rodáka z obce Lutín, si zvolil pseudonym Lutinov.\n\n\n\n\n\n\n\n"}
{"id": "273717", "url": "https://cs.wikipedia.org/wiki?curid=273717", "title": "Hafizulláh Amín", "text": "Hafizulláh Amín\n\nHafizulláh Amín (1. srpna 1929 Paghmán – 27. prosince 1979 Kábul) byl afghánský politik a v roce 1979 krátkou dobu i afghánský prezident (oficiálně předseda prezidia Revoluční rady).\n\nNarodil se v Paghmánu nedaleko Kábulu. Do roku 1957 studoval v USA a po krátkém pobytu v Afghánistánu v roce 1962 se vrátil zpět do Spojených států, aby mohl pokračovat ve studiu a získat doktorský titul. Byl pravděpodobně strůjcem puče v roce 1978 proti prezidentu Muhammadu Dáúdovi, v jehož důsledku se dostal do čela státu Núr Mohammad Tarakí. Po puči se stal velitelem tajné afghánské policie a nechal v září 1979 Tarakího zavraždit a sám se stal prezidentem. V průběhu sovětské invaze do Afghánistánu byl Hafizulláh Amín zastřelen sovětskými oddíly (příslušníky speciálních sil SpecNaz) při dobývání sídla vlády.\n"}
{"id": "273722", "url": "https://cs.wikipedia.org/wiki?curid=273722", "title": "František Korbel", "text": "František Korbel\n\nMgr. František Korbel, Ph.D. (* 29. února 1976 Tábor) je český právník a politik.\n\nPo absolvování gymnázia v Táboře vystudoval Právnickou fakultu Masarykovy univerzity v Brně (1995–2000), kde získal i doktorát (Ph.D.) obhajobou disertační práce na téma Právo na informace. Studoval též sociologii na Filozofické fakultě Masarykovy univerzity v Brně, masovou komunikaci na Fakultě sociálních věd Univerzity Karlovy v Praze a právo na stážích na právnických fakultách v Německu a Rakousku (Saarbrucken, Salzburg, Leipzig).\n\nV letech 1997-1998 působil na Ústavním soudu, v letech 1999-2001 byl právníkem Městského úřadu Tábor, 2001–2004 byl advokátním koncipientem a 2004–2007 advokátem. Od roku 2002 je členem zastupitelstva a v letech 2002–2007 byl radním města Tábor. Od roku 2006 je členem Legislativní rady vlády. V letech 2007-2013 byl náměstkem ministrů spravedlnosti JUDr. Jiřího Pospíšila, JUDr. Pavla Blažka a Mgr. Marie Benešové.\n\nNa Ministerstvu spravedlnosti vedl po celou dobu svého působení legislativní sekci. Podílel se na přijímání nového občanského zákoníku a jeho implementaci v rámci projektu Nové soukromé právo, nového trestního zákoníku, zákona o obětech trestných činů, zákona o výkonu zabezpečovací detence, zákona o mediaci, reformy doručování a zákona o elektronických úkonech a autorizované konverzi dokumentů, velkých novelách občanského soudního řádu, trestního řádu, exekučního řádu, zákona o soudech a soudcích, zákona o vyšších soudních úřednících, insolvenčního zákona a dalších. V roce 2013 získal čestné uznání Bílého kruhu bezpečí za osobní nasazení při prosazování zákona o obětech trestných činů.\n\nOd roku 2010 řídil též projekt eJustice, prosadil zveřejňování judikatury nižších soudů (sám si u Ústavního soudu vymohl zrušení části zákona o svobodném přístupu k informacím, která bránila zveřejňování nepravomocných rozsudků soudů, nález 123/2010 Sb.), stál u zrodu elektronického soudního spisu. Po dokončení projektu nového občanského zákoníku se rozhodl dobrovolně odejít z funkce náměstka ministra spravedlnosti a vrátit se do advokacie, od podzimu 2013 působí jako partner největší česko-slovenské advokátní kanceláře HAVEL & PARTNERS.\n\nOdborně se věnuje zejména legislativě, správnímu soudnictví, e-Governmentu a právu na informace, které přednáší a vyučuje jako odborný asistent na katedře správního práva a správní vědy na Právnické fakultě Univerzity Karlovy v Praze. V oboru publikoval řadu článků, dvě vydání komentáře k informačním zákonům (Linde Praha 2004, 2005) a soubor judikatury ve věcech práva na informace (Wolters Kluwer, 2013). Je členem redakční rady časopisu Správní právo, pravidelně přispívá aktualitami do časopisu Soudní rozhledy.\n\nSe svou výškou 205 cm je nejvyšším českým politikem vůbec.\n\n"}
{"id": "273723", "url": "https://cs.wikipedia.org/wiki?curid=273723", "title": "Claire Fisher", "text": "Claire Fisher\n\nClaire Fisher je fiktivní postava z televizního seriálu produkce společnosti HBO, Odpočívej v pokoji (v orig. Six Feet Under). Hraje ji Lauren Ambroseová.\n\nClaire Simone Fisher (1983 – 2084) se narodila 13. března 1983 Nathanielovi a Ruth Fisherovým v Los Angeles. Je jejich nejmladším potomkem.\nClaire se svou vzpurnou povahou upadá do osidel drog, fotografování a špatných vztahů. Na druhou stranu je nejkreativnější z rodiny. Inspirací se jí stává především právě rodina, teta Sarah nebo Brandin bratr, fotograf Billy.\n\nNa střední škole ve svých sedmnácti letech jeden čas randila se svým spolužákem Gabem a navázala krátký vztah s Billym. Později, zatímco studovala umění na LAC-Art College, udržovala intimní poměr se zaměstnancem krematoria, Philem, který však neměl zájem na budování vážné známosti. Poté otěhotněla se studentem Russelem, s nímž se scházela i před podezření bratra Claire, Davida, že je Russel gay; rozešla se s ním, jakmile zjistila, že měl sex s jejich profesorem, Olivierem. Řešením nechtěného těhotenství se pro Claire stala interrupce. Toto rozhodnutí v ní vyvolalo smíšené pocity, dokud jí její švagrová Lisa, která tou dobou byla stejně jako nenarozený syn Claire po smrti, slíbila, že se o něj postará. (Pro postavy seriálu Odpočívej v pokoji je typické, že běžně rozmlouvají se zesnulými osobami v živých fantaziích.). Po těchto událostech se Claire zamilovala do lesbičky jménem Edie, ale po intimní kontaktu s ní si Claire ujasnila, že je skutečně heterosexuální. Claire dále zažila běžný vztah s mladým mužem jménem Jimmy.\n\nBrzy po své vlastní výstavě fotografií v galerii Claire opustila uměleckou školu. Znovu se pokusila život s Billym, ale Billyho psychické problémy, když si nebral předepsané prášky, způsobily opětovný rozchod. Na naléhání matky si dočasně našla zaměstnání, tolik vzdálené od původní umělecké vize, kde se seznámila s právníkem Tedem Fairwellem. Ten se pro ní stal oporou zejména v období náhlé smrti jejího bratra Natea a Claire i přes rozdílné politické názory poznala, že Ted je ten pravý.\n\nPro Claire, na rozdíl od ostatních členů rodiny, nabyly v průběhu seriálu setkání s jejím mrtvým otcem Nathanielem, a později bratrem Natem, většinou pozitivního a povzbuzujícího charakteru. K posílení pozitivního obrazu se v jejích představách otec objevoval spíše v běžném oblečení než v obleku a kravatě.\n\nV poslední epizodě se Claire odstěhuje do New Yorku, přestože ztratila nabídku na práci fotografa, kvůli které tam původně jela. Na cestě do New Yorku se jí před očima přehrává budoucnost svojí i svých příbuzných: Claire získá úspěšné zaměstnání jako komerční fotografka a novinová fotografka. Roku 2018 začne vyučovat fotografování na fakultě New York University's Tisch School of the Arts. I když se cesty Claire a Teda jejím odchodem do New Yorku rozdělí, znovu se setkají po dvaceti letech na pohřbu její matky Ruth roku 2025 a vezmou se. Claire nakonec přežije svého manžela i nejbližší příbuzné a zemře slepá roku 2085 ve věku stojedna let v Manhattanu. Konečný střih poslední epizody nás přenáší zpátky do fiktivní reality seriálu Odpočívej v pokoji; kamera zaostří na Claire jedoucí v autě, než zmizí z dohledu.\n"}
{"id": "273727", "url": "https://cs.wikipedia.org/wiki?curid=273727", "title": "Steampunk", "text": "Steampunk\n\nSteampunk je podžánr sci-fi či fantasy. Název, vzniklý v 80. letech 20. století, odkazuje na kyberpunk jako žánr sci-fi zaměřený na technologii a páru (anglicky \"steam\"), přesněji řečeno popisuje společnost a technologie založené na páře jako hlavním zdroji energie, která charakterizuje technologie tvořící kulisy děl tohoto žánru.\n\nDíla se odehrávají v různých alternativních historiích či sci-fi kulisách podobných prostředí knih J. Vernea nebo H. G. Wellse. Jedná se zejména o alternativní viktoriánskou éru, dále ale také o postapokalyptické prostředí nebo i prostředí divokého západu. Díla – na rozdíl od historických románů – představují některé vynálezy, technologie nebo historické události, které neexistovaly nebo existovaly jindy a jinak.\n\nZ filmů je to např. \"Wild Wild West\" nebo anime \"Steamboy\". Z knih potom \"Leviatan\" od Scotta Westerfelda vydaný v češtině v roce 2011.\n\nSteampunk se promítá i do módy, kdy si jeho fanouškové vyrábějí a upravují oblečení, technologie či předměty určené k dennímu užití, tak jak by mohly vypadat ve světě steampunku.\n\nV roce 1987 byl poprvé použit pojem steampunk. Pojem vytyčil K. W. Jeter a řadil k němu své knihy a knihy Tima Powerse.\n\nZa praotce steampunku jsou označováni Jules Verne a H. G. Wells, jejichž díla se stala inspirací dalším tvůrcům. Dalšími literárními autory, kteří navázali na téma steampunku, byli např. Tim Powers, James Blaylock, William Gibson... Tito autoři se zasloužili o proslavení žánru a dali mu vizáž, jakou známe dnes. Následkem toho bylo expandování steampunku i do jiných oblastí, než je literatura.\n\nV Česku se v počátcích ujal steampunk po stránce spíše vizuální nežli literární. Okolo roků 2010 – 2011 se jednalo o různá setkání nadšenců (\"FateCon\", \"SteamUp\"), plesy, Larpy a nebo i hru na hrdiny. Před samotnými akcemi se ale ještě od roku 2009 začaly objevovat webové stránky věnované steampunku, které sloužily (a většina dodnes slouží) jako jediné česky dostupné informace o tomto žánru. Jednalo se o blogy: \"Deeverův steampunkový blog\", \"Nebe plné hvězd\" a dále pak o e-časopis \"Steamzine\".\n\nOd roku 2010 se začal steampunk objevovat i v české literatuře, vyšlo \"Století páry\" od Petra Schinka a několik povídek. Prvním ryze steampunkovým českým románem je kniha \"Démon z East Endu\" od Petry Slovákové, což je první díl plánované trilogie \"Ve službách královny\" odehrávající se v alternativním viktoriánském Londýně. Prvky steampunku se ale v české literatuře objevovaly i dříve, i když v menší míře – např. v knize \"Seržant\" od M. Žambocha.\n\nVýchozí prostředí steampunku je vlastně „zrealizování“ budoucnosti, jak si ji představovali lidé 19. století. Prostředí je většinou zasazeno do období podobnému vládě královny Viktorie v Anglii. Období se odráží zejména v módě oblékání (korzety, vesty, fraky, cylindry apod.), využívaní technologií (využití ozubených kol, páry, vzducholodí, balónů apod.), ale i tematickém pojetí coby romantismu. Barvy oděvů a doplňků jsou často černé, hnědé, popřípadě béžové.\nVýše popsané výchozí prostředí bývá často doplňováno dalšími žánry – divokým západem (tzv. Westernpunk - zejména v Americe), postapokalyptickým sci-fi nebo fantasy. Steampunk se samozřejmě také nevylučuje s jeho bratrskými žánry jako kyberpunk, biopunk, dieselpunk nebo třeba teslapunk.\n\nV steampunku můžeme narazit na následující podžánry:\n\nVe stylu steampunku byly upraveny interiéry aquaparku Centrum Babylon v Liberci.\n\nNíže jsou uvedeny některé z knih, které jsou psány v prostředí steampunku.\n\nSteampunk se objevuje i v časopisech, periodikách i blozích.\n\n\n\nPrvky steampunku se vyskytují i v řadě her.\n\nUznávanou RPG počítačovou hrou v komunitě steampunku je . Mezi tyto hry také patří RPG hra Dishonored vytvořená společnosti Arcane Studios a vydaná firmou Bethesta Sotfworks roku 2012. Dalším zástupcem je například hra Mys a nebo česká adventura Machinarium, která je charakteristická mechanicky laděným prostředím.\nMezi Steampunk také patří velice úspěšná hra BioShock Infinite. Sony na E3 představilo nový titul od tvůrců God of War, The Order:1886 vyjde příští rok. Nejnovější hra tohoto typu: Gremlins i.n.c. vyšla v roce 2016. V rámci steampunku je hodně významná herní série Guns of Icarus, kde nejnovějším dílem právě je Guns of Icarus: Alliance.\n\nProstředí Eberron pro hru Dungeons & Dragons v sobě kombinuje prvky fantasy a steampunku. Česká hra Příběhy Impéria klade důraz zejména na viktoriánskou éru, nežli na parní technologii.\n\nČeskou larpovou komunitu zasáhl steampunk také. Ať už se jedná o detektivně laděnou hru \"Tenkrát v El Pasu\", nebo intrikánskou \"Jonesovu smyčku\".\n\n\"Arkham Horror\" je detektivní desková hra kombinující dále prvky hororu a steampunku.\nDalší hrou je figurková hra \"Warmachine\", ve které hráči hrají za armády parou pohaněných robotů a dalších tematicky podobných stvoření. V neposlední řadě je v českém prostředí rovněž velmi oblíbená hra Scythe, která popisuje poválečnou oblast Východní Evropy, kde se jednotlivé frakce za pomocí svých \"Mechů\" snaží získat životně důležité zdroje.\n\nSteampunk není sám o sobě hudebním žánrem. Za „steampunkové“ kapely se tedy mohou považovat hudební skupiny, které se ke steampunku hlásí kostýmy, kulisami a dále třeba skládanými texty. První steampunkovou kapelou v Česku je Clockwork Animals. Níže je uvedeno několik dalších kapel.\n\n\n"}
{"id": "273731", "url": "https://cs.wikipedia.org/wiki?curid=273731", "title": "Ostřice pochvatá", "text": "Ostřice pochvatá\n\nOstřice pochvatá (\"Carex vaginata\") je druh jednoděložné rostliny z čeledi šáchorovité (\"Cyperaceae\").\n\nJedná se o rostlinu dosahující výšky nejčastěji 10-40 (vzácněji až 60) cm. Je vytrvalá netrsnatá s plazivými oddenky a tenkými výběžky, na konci vystoupavými. Listy jsou střídavé, přisedlé, s listovými pochvami. Lodyha je delší než listy, tupě trojhranná a spíše hladká. Čepele jsou asi 3-5 mm široké, dvojitě lomené (řasnaté), trávozelené, nikoliv sivozelené. Pochvy dolních listů jsou hnědavé, někdy malinko načervenalé, nerozpadavé, bazální jsou bezčepelné. Ostřice pochvatá patří mezi různoklasé ostřice, nahoře jsou klásky čistě samčí, dole čistě samičí. Samčí klásek bývá pouze jeden, samičí bývají 2, vzácněji 3, poměrně řídkokvěté. Listeny jsou kratší než příslušné klásky, dolní listen má nápadně nafouklou pochvu. Okvětí chybí. V samčích květech jsou zpravidla 3 tyčinky. Čnělky jsou většinou 3. Plodem je mošnička, která je asi 3-5 mm dlouhá, žlutozelená až trávově zelená (až za zralosti hnědne), vejcovitá, souměrná, trojhranná a nezřetelně žilnatá, zobánek je krátký, bezzubý, na vrcholu uťatý. Každá mošnička je podepřená plevou, která je červenohnědá se zeleným kýlem. V ČR kvete nejčastěji v červnu až v červenci. Počet chromozómů: 2n=32.\n\nOstřice pochvatá je severský druh s cirkumpolárním rozšířením. Roste v severní Evropě a na Sibiři, jižněji jen v některých horách, dále roste na Islandu, v Grónsku a v Severní Americe, hlavně na Aljašce a v Kanadě. Mapka rozšíření je zde: .\nV ČR roste velmi vzácně v subalpínském stupni Krkonoš a Hrubého Jeseníku. Jejím domovem jsou vysokohorská prameniště. Je to kriticky ohrožený druh flóry ČR, kategorie C1\n\n\n\n \n"}
{"id": "273733", "url": "https://cs.wikipedia.org/wiki?curid=273733", "title": "Asdrúbal Bayardo", "text": "Asdrúbal Bayardo\n\nAsdrúbal Esteban Fontes Bayardo, přezdívaný Pocho (26. prosince 1922 Pan de Azucar – 9. července 2006 Montevideo) byl uruguayský automobilový závodník.\n\nV polovině padesátých let se Bayardo zúčastnil argentinské Formula Libre série, která se postupně vyvíjela podle pravidel F1. Hned první závod na montevidejském okruhu El Pinar v říjnu 1956 vyhrál. S vozem Maserati 4CLT a motorem V8 Chevrolet si dojel pro vítězství také v Interlagos, listopadu 1957.\n\nV roce 1959 odcestoval do Evropy, aby se zúčastnil GP Francie s vozem Scuderia Centro Sud, vozem Maserati 250F. Neprošel ale kvalifikací. Po nezdaru v Evropě se vrátil k seriálu Formula Libre a začal také běhat vytrvalostní závody.\n\nV šedesátých letech pak byl koncesionářem pro vozy v Pan de Azucar, San Carlos a Maldonado. Také se stal ředitelem firemní rady Opelu. Jako jeho poslední zaměstnání je uvedena agentura BSE (Banco de Seguros del Estado), velká uruguayská bankovní korporace.\n"}
{"id": "273743", "url": "https://cs.wikipedia.org/wiki?curid=273743", "title": "Jelen (rozcestník)", "text": "Jelen (rozcestník)\n\nJelen může znamenat:\n\n\n\n\n\n\n"}
{"id": "273745", "url": "https://cs.wikipedia.org/wiki?curid=273745", "title": "Čížek (rozcestník)", "text": "Čížek (rozcestník)\n\nČížek nebo Čížková může znamenat:\n\n"}
{"id": "273747", "url": "https://cs.wikipedia.org/wiki?curid=273747", "title": "Katafrakt", "text": "Katafrakt\n\nKatafrakt ( , \"katafraktos\"; nebo \"cataphract(ari)us\"; středopersky \"grivpanvar\") byl těžce ozbrojený a obrněný jezdec, původně užívaný Parthy a Sásánovci, poté i pozdní Římskou a následnou Byzantskou říší. Tyto jednotky byly pokládány za jezdeckou elitu starověku; ve středověké byzantské armádě byli katafrakti, zejména od dob Nikefora II. Foky (60. léta 10. století), počítáni za hlavní útočnou sílu.\n\nŘekové nazývali tyto jezdce katafrakty kvůli jejich charakteristickému rysu (\"κατάφρακτοι, katafraktoi\" – „zcela krytí“) a inspirovali tím i pozdější latinský ekvivalent \"cataphractarii\" (pl.), který se v pramenech objevoval zejména v západní části Impéria. Ve východní části byl běžnější název \"clibanarii\", což je slovo poněkud nejasného původu: předpokládá se odvození z řeckého termínu \"κλιβανοφόροι, klibanoforoi\" („nosící železná kamna“), snad jako připomínka zkušenosti s nošením kompletního brnění, jež se v horkém pouštním dnu rychle rozpálilo; ovšem byl i navržen výklad, že jde o latinskou zkomoleninu středoperského pojmu \"grīw-bān\" („chránič šíje, nákrčník“), resp. \"grīw-bān-wār\" („nositel chrániče šíje“, tj. rytíř, jezdec).\n\nZbraní katafraktů bylo především kopí dlouhé 3,5 metru, které Řekové nazývali \"kontos\" ( , „bidlo“). Kontos byl často držen oběma rukama, což byl styl Sarmatů, ale sasánovští Peršané později upevňovali svá kopí k sedlům, takže sílu nárazu zachycoval kůň. Podle dobových autorů bývala \"kontoi\" tak těžká a dlouhá, že dovední jezdci jimi často dokázali v trysku probodnout (napíchnout) až dva lidi za sebou. Kromě toho jezdci byli vyzbrojeni mečem či dýkou, v některých případech palcátem.\n\nInformace o výstroji katafraktů máme k dispozici z mnoha zdrojů. Muži nosili kovové přilby s řetízky nebo šupinami k ochraně krku a kovové obličejové masky s lidskými rysy. Zatímco ruce a nohy byly chráněny článkovým brněním, těla jezdců byla chráněna až půl cm silnými destičkami, tvořícími plátkové (šupinové) anebo lamelové brnění; dále se využívalo účinnější kroužkové brnění, popř. kombinace všech jmenovaných. Bronzové a železné šupinové brnění nalezené roku 1929 při vykopávkách v městě Dura Európos (na jihovýchodě dnešní Sýrie), bylo konstruováno tak, aby chránilo hřbet a boky koně. Přednost byla dávána brnění bronzovému, neboť při pocení koně měly železné šupiny tendenci rezavět. V tomto brnění byl na zádech ponechán otvor pro sedlo, přičemž trojúhelníkové destičky chránily i koňský ocas. Kryty hrudníku a kryt krku nebyly nalezeny, ale vyrobené z destiček si je lehce dovedeme představit, přičemž pozdní koňské masky s chrániči očí byly vykopány na různých místech římského osídlení. Koně, kteří měli nosit tuto zátěž, museli být velcí a silní – brnění katafraktů mohl nosit pouze dobře vykrmený kůň o výšce v kohoutku nad 1,5 m. Jak achaimenovští Peršané, tak Sarmaté skutečně na konci prvního tisíciletí př. n. l. chovali koně, kteří odpovídali tomuto popisu.\n\nTěžce obrnění katafrakté mohli útočit na jízdní lučištníky dokonce i tehdy, pokud ti ještě nevystříleli všechny své šípy a mohli také útočit klusem proti předním řadám pěchoty. Při útoku tvořili formace podobající se tvarem rozevřenému klínu. Jednotlivé formace čítaly 450–500 jezdců; uprostřed nich byli lučištníci na koních. V komnenovském období (12. století) docházelo k postupnému přebírání taktiky běžné u západního rytířstva, při které jezdci útočili v řadě s napřaženým kopím před sebou.\n\nKatafrakti jsou jednou z jednotek v počítačových hrách \"Age of Empires\" a \"Age of Empires II\"; v té první slouží jako vylepšení jízdy, v druhé pak jsou unikátní jednotkou Byzantské říše. Podobně je tomu tak i v \"Civilization V\". Objevují se v dalších hrách, například v sérii \"\" a \"\".\n\n"}
{"id": "273749", "url": "https://cs.wikipedia.org/wiki?curid=273749", "title": "Pekař (rozcestník)", "text": "Pekař (rozcestník)\n\nPekař může být:\n\n\n\n\n"}
{"id": "273750", "url": "https://cs.wikipedia.org/wiki?curid=273750", "title": "Nehoda", "text": "Nehoda\n\nNehoda může být :\n\n\n"}
{"id": "273751", "url": "https://cs.wikipedia.org/wiki?curid=273751", "title": "Ostřice Micheliova", "text": "Ostřice Micheliova\n\nOstřice Micheliova (\"Carex michelii\") je druh jednoděložné rostliny z čeledi šáchorovité (\"Cyperaceae\").\n\nJedná se o rostlinu dosahující výšky nejčastěji 20-40 cm. Je vytrvalá, slabě trsnatá s plazivými oddenky a tenkými výběžky. Listy jsou střídavé, přisedlé, s listovými pochvami. Lodyha je delší než listy, tupě trojhranná a spíše hladká. Čepele jsou asi 3-5 mm široké, trochu žlábkovité nebo ploché, tmavozelené. Pochvy dolních listů jsou šedavé až hnědavé, rozpadavé na světlá vlákna, i bazální jsou čepelnaté. Ostřice Micheliova patří mezi různoklasé ostřice, nahoře jsou klásky čistě samčí, dole čistě samičí. Samčí klásek bývá pouze jeden, samičí bývají 1-2, krátce stopkaté. Listeny jsou kratší než květenství, dlouze pochvaté. Okvětí chybí. V samčích květech jsou zpravidla 3 tyčinky. Čnělky jsou většinou 3. Plodem je mošnička, která je asi 6-7 mm dlouhá, zelená až žlutozelená, za zralosti hnědavá, vejcovitá až elipsoidní, zobánek je 2-3 mm dlouhý, hluboce dvouzubý. Každá mošnička je podepřená plevou, která je světle hnědá se zeleným kýlem a světlejším lemem. V ČR kvete nejčastěji v březnu až v květnu. Počet chromozómů: 2n=70.\n\nOstřice Micheliova roste hlavně ve střední a jihovýchodní Evropě, na východ zasahuje až do Asie.\n\nV ČR roste poměrně běžně v teplých oblastech jižní Moravy, většinou ve světlých lesích, jako jsou panonské dubohabřiny a v teplomilné doubravy. V Čechách je mnohem vzácnější, roste jen v teplých a suchých oblastech středních a severních Čech a na vápencích v Pošumaví (vrch Minovka u Sušice a Vyšenské kopce u Čes. Krumlova).\n\n\n\n \n"}
{"id": "273753", "url": "https://cs.wikipedia.org/wiki?curid=273753", "title": "Arzenál", "text": "Arzenál\n\nCizím slovem arzenál označujeme několik vzájemně souvisejících pojmů.\n\nSkladovací prostory pro úschovu zbraní a munice v mírových dobách, zkráceně řečeno zbrojní sklad armády neboli zbrojnice.\n\nJedná se o zbrojní průmyslová zařízení (zbrojovky) určená k výrobě a opravě zbraní a munice spojené s jejich skladováním.\n\nNámořní přístav vybavený doky a loděnicemi pro opravy, údržbu a vyzbrojování válečných plavidel.\n\n\n"}
{"id": "273755", "url": "https://cs.wikipedia.org/wiki?curid=273755", "title": "Granodiorit", "text": "Granodiorit\n\nGranodiorit je hlubinná vyvřelá hornina s podstatným množstvím křemene. Je blízký žule (granitu), od které je makroskopicky těžko rozeznatelný. Označení zavedl v roce 1893 americký geolog G. F. Becker.\n\nGranodiority bývají světle šedé. Jejich stavba je všesměrná, obvykle rovnoměrně zrnitá, zřídka porfyrická.\n\nGranodiorit obsahuje v podstatném množství křemen, plagioklas i draselný živec, přičemž plagioklas nad draselným živcem převládá. Z dalších minerálů bývá často přítomen biotit a amfibol. Muskovit bývá přítomný pouze vzácně, a pokud ano, tak je vždy doprovázen biotitem. S turmalínem se u granodioritů, na rozdíl od žul nesetkáváme.\n\nGranodiority mnohdy tvoří rozsáhlá tělesa. Spolu s žulami jsou nejrozšířenějšími hlubinnými vyvřelými horninami. V České republice se vyskytuje hojně např. ve středočeském nebo brněnském plutonu.\n\nGranodiorit je těžen a zpracováván v kamenickém průmyslu. Vyrábí se z něho např. dekorační obklady, různé obrubníky a dlažba.\n"}
{"id": "273756", "url": "https://cs.wikipedia.org/wiki?curid=273756", "title": "Cristina Fernández de Kirchner", "text": "Cristina Fernández de Kirchner\n\nCristina Elisabet Fernández de Kirchner, zkráceně Cristina Fernández de Kirchner (* 19. února 1953 La Plata), je bývalá argentinská prezidentka. V letech 2005–2007 působila jako senátorka za provincii Buenos Aires. V době úřadování svého manžela Néstora Kirchnera jako prezidenta (v letech 2003–2007) byla argentinskou první dámou. V roce 2007 byla sama zvolena prezidentkou Argentinské republiky. 10. prosince 2019 složila přísahu a stala se viceprezidentkou Argentiny ve vládě prezidenta Alberta Fernándeze.\n\nDne 9. března 1975 se Cristina Fernández provdala za svého spolužáka ze studií Néstora Kirchnera, pozdějšího podnikatele a politika. Mají spolu dvě děti. V roce 1979 dokončila studium práv a sociálních věd na Národní univerzitě La Plata.\n\nJejí manžel zemřel 27. října 2010.\n\nNa jaře 2007 prezident Kirchner oznámil, že nemá v úmyslu kandidovat na znovuzvolení prezidentem, ačkoliv podle průzkumů veřejného mínění měl jednoznačnou podporu voličů. V červenci 2007 vedoucí kanceláře prezidenta Alberto Fernández oficiálně oznámil, že kandidátkou Fronty za vítězství bude Cristina Fernández de Kirchner, která zahájila volební kampaň 19. července 2007.\n\nVe volbách konaných 28. října 2007 zvítězila Cristina Kirchner již v prvním kole se ziskem 44,9 %, kdežto její hlavní soupeřka Elisa Carrió obdržela necelých 23 % hlasů. Třetí místo s 16,9 % obsadil ekonom a bývalý ministr hospodářství Roberto Lavagna.\n\nDne 14. listopadu 2007 oznámila Cristina Kirchner složení své vlády. Sedm z 12 ministrů už zaujímalo své funkce ve vládě jejího manžela, mj. ministryně sociálního rozvoje Alicia Kirchner, sestra Néstora Kirchnera. Cristina Kirchner se oficiálně ujala funkce prezidenta 10. prosince 2007 na čtyři roky. Je to druhá žena v této funkci (po Isabel Martínez de Perón), ale první zvolená ve všeobecných volbách.\n\n23. října 2011 byla Cristina Kirchner 54 % hlasů znovuzvolena do úřadu prezidenta Argentinské republiky. 10. prosince 2011 složila slib pro své druhé volební období.\n\n27. prosince 2011 vydala tisková kancelář prezidentky prohlášení, podle kterého Cristina Kirchner trpí rakovinou štítné žlázy. Nádor byl objeven 22. prosince při běžné preventivní prohlídce. Po následné operaci se ukázalo, že prezidentka ve skutečnosti rakovinou netrpí. Vzhledem k chirurgickému zákroku a následné rekonvalescenci nevykonávala od 4. ledna 2012 do 25. ledna 2012 úřad prezidenta. V úřadu ji v souladu s ústavou zastupoval viceprezident Amado Boudou. Od 8. října 2013 do 18. listopadu 2013 podstoupila operaci mozku, takže svůj úřad nevykonávala ze zdravotních důvodů a v úřadu ji opět zastupoval viceprezident Amado Boudou.\n\nPočátkem roku 2015 žalobce Alberto Nisman Cristinu Kirchner obvinil z krytí pachatelů teroristického útoku v Buenos Aires v roce 1994. Dne 14. ledna uvedl, že požádal soudce, aby zahájil vyšetřování prezidentky a ministra zahraničí Héctora Timermana. Podle Nismana totiž tito politici v roce 2013 uzavřeli tajnou dohodu s Íránem. Jejím smyslem bylo očistit sedm podezřelých a ututlat podíl íránské vlády, což by oběma zemím umožnilo zahájit jednání o dodávkách ropy za obilí. \"„Prezidentka a ministr zahraničí učinili zločinná rozhodnutí, aby vykonstruovali nevinu Íránu, a mohli tak ukojit obchodní, politické a geopolitické zájmy,“\" uvedl Nisman. Argentinská vláda jeho tvrzení označila za absurdní a směšné. Dne 18. ledna 2015 – tedy den předtím, než měl vysvětlit svá obvinění a předložit důkazy – byl nalezen mrtev.\n\nDne 10. prosince 2015 ji v prezidentském úřadu nahradil Mauricio Macri.\n\n\n"}
{"id": "273757", "url": "https://cs.wikipedia.org/wiki?curid=273757", "title": "Jaroslav Švarc", "text": "Jaroslav Švarc\n\nJaroslav Švarc (11. května 1914, Velký Újezd – 18. června 1942, Praha) byl československý voják a příslušník výsadku Tin, který měla za cíl atentát na českého kolaboranta a ministra školství a lidové osvěty Emanuela Moravce.\n\nNarodil se 11. května 1914 ve Velkém Újezdu u Olomouce. Otec František Švarc pracoval jako tesař. Matka Anna rozená Tylichová se starala o rodinné hospodářství. Měl čtyři sestry, Viktorii, Marii, Libuši a Annu. Měl také jednoho bratra Františka, který se ale dožil jen pouhých šesti dní.\n\nMěl se vyučit tesařem, ale kvůli slabé tělesné konstituci jej rodiče poslali do učení na cukráře. V letech 1930 až 1933 se učil u k firmy Novotný. Po vyučení pracoval do roku 1936 v Praze. Byl členem Sokola.\n\nDne 1. října 1936 byl odveden do armády. Nejprve sloužil na Slovensku u 23. pěšího pluku složeného z amerických Slováků v Trnavě, poté byl převelen na Moravu k 13. pěšímu pluku v Šumperku. Po absolvování poddůstojnické školy byl 31. srpna 1937 povýšen na svobodníka a odeslán ke 4. hraničnímu pluku v Hlučíně. Dne 1. července 1938 byl povýšen na desátníka, sloužil v pěchotním srubu MO-S 18. V listopadu 1938 po mnichovských událostech a rozpuštění 4. hraničního pluku byl odeslán jako velitel kulometného družstva na strážní službu na Podkarpatskou Rus. V únoru 1939 byl odeslán do Hranic, k 1. březnu 1939 byl z činné služby propuštěn.\n\nPo německé okupaci žil u rodičů a pracoval na melioračních pracích. S okupací republiky se ale nesmířil. V létě 1939 prodal chatu, kterou dříve zdědil, a s pomocí těchto peněz se rozhodl odejít k československé armádě do zahraničí. První pokus o přechod hranic do Polska se nepodařil.\n\nSe svými přáteli Bohumilem Bednaříkem a Aloisem Fröhlichem se vydali 7. ledna 1940 přes Slovensko, Maďarsko a Jugoslávii do Francie. Přihlásil se do čsl. zahraniční armády ve Francii 6. března 1940 a byl zařazen k 2. pěšímu pluku k 8. rotě. Zúčastnil se bojů ve Francii a málem padl do německého zajetí.\n\nV červnu 1940 odplul do Anglie. Zde byl povýšen na četaře, zařazen byl k 2. pěšímu praporu. V létě 1941 se přihlásil do výcviku pro zvláštní účely ve Skotsku. Od 19. září 1941 do 23. března 1942 absolvoval sabotážní kurz a parakurz. V kurzu v Bellasis u Dorkingu absolvoval výcvik ve střelbě, vrhání granátů a řízení automobilů.\n\nPo zařazení do výsadku Tin byl spolu s Ludvíkem Cupalem 29. dubna 1942 v 1:31 vysazen do plánovaného prostoru u obce Věšín na Rožmitálsku. Seskok se mu nezdařil, protože se zranil při dopadu na zem a nepodařilo se mu sejít se s Cupalem. Sám se tedy vydal přes Plzeň do Prahy, kde se kontaktoval s npor. Opálkou z Operace Out Distance. V Praze měnil úkryty, snažil se vyléčit zranění a pomocí smluveného inzerátu hledal svého kolegu. Po atentátu na Heydricha odešel jako první do úkrytu v kryptě pravoslavného kostela sv. Cyrila a Metoděje v Resslově ulici na Novém Městě pražském. Zemřel spolu s ostatními parašutisty dne 18. června 1942 při boji s přesilou příslušníků gestapa vlastní rukou.\n\nNacisté jeho tělo pitvali a hlava byla oddělena od těla. Tělo bylo pohřbeno pravděpodobně do hromadného hrobu na hřbitově v Praze-Ďáblicích. Vypreparovaná hlava měla spolu se šesti hlavami ostatních padlých parašutistů sloužit jako exponát v německém muzeu zločinu. Všechny hlavy se v závěru války ztratily.\n\nIn memoriam byl v říjnu 1945 povýšen do hodnosti nadporučíka pěchoty. Jeho jméno je na pamětní desce v Resslově ulici a na památníku padlých v rodné obci. Pamětní deska s jeho jménem se nachází na pěchotním srubu u Darkoviček. Na jeho počest se v rodné obci Velkém Újezdě koná každoročně turistický pochod Memoriál Jaroslava Švarce.\n\nV roce 2002 byl in memoriam povýšen do hodnosti podplukovníka.\n\n\n\n"}
{"id": "273760", "url": "https://cs.wikipedia.org/wiki?curid=273760", "title": "Olympus E-1", "text": "Olympus E-1\n\nOlympus E-1 byl představen 24. června 2003 (legendární Olympus C-8080WZ - 12. ledna 2004) společně s několika objektivy (14-54/2,8-3,5 50-200/2,8-3,5 50/2Macro 300/2,8 EX 1,4) a bleskem FL-50. Olympus nazval typovou řadu E-system a začal tak novou kapitolu se standardem Fourthirds (viz odkazy na oficiální prezentace). Výhodou měl být ideální formát snímače v poměru stran 4:3 s poloviční úhlopříčkou oproti 35mm filmu. Tento koncept těží z kratších teleobjektivů, naopak širokoúhlejší objektivy je složitější konstruovat už od ohniska cca 35mm, což představuje na E-1 mírný teleobjektiv(70mm ekv.) ! Přesto Olympus dokázal zkonstruovat kompletní řadu transfokátorů a pevných objektivů, které mají vynikající reputaci mezi laickou i odbornou veřejností. \n\nPostupně byla uváděna další těla:\nE-300 ( podzim 2004, Kodak CCD ), E-500 ( podzim 2005, Kodak CCD ), E-330 ( jaro 2006, Matsushita NMOS ), E-400 ( podzim 2006, Kodak CCD ), E-410 & E-510 ( jaro 2007, Matsushita NMOS ), E-3 ( podzim 2007, Matsushita NMOS )/ nástupce E-1, E-420 a E-520, E-30, E-620 a E-600, E-5 ( podzim 2010, Matsushita NMOS )který se stal(dosud /01-2012) posledním modelem standardu Fourthirds.\n\nA další objektivy (stav 12/2007): (s proměnnou ohniskovou vzdáleností)7-14/4 11-22/2,8-3,5 12-60(SWD) 14-35/2(SWD) 14-45/3,5-5,6 14-42/3,5-5,6 17,5-45/3,5-5,6 18-180/3,5-6,3 35-100/2 45-150/3,5-4,5 40-150/3,5-5,6 50-200/2,8-3,5(SWD) 70-300/4-5,6 90-250/2,8 (s pevným ohniskem) 8/3,5 fisheye 35/3,5 Macro 150/2 300/2,8\n\nBlesky FL-20 FL-36(R) FL-50(R)a další jiné příslušenství - viz prezentace výrobce\n\nTělo E-1 bylo vyrobeno z kovové slitiny (vlhko a prachotěsné), bez interního blesku. Hledáček tvořil skleněný hranol (zobr. 100%, zvětšení x0.96, eye point 20 mm, d.kor.-3.0 až +1.0), měl vnitřní clonu pro dlouhé expozice. Snímač CCD s aktivní plochou 17.3-13.0mm pocházel z dílen Eastman Kodak (partnera Olympusu) a nabízel rozlišení 5Mpix s rozsahem citlivosti ISO 100-800(1600-3200 boost) rozsah závěrky 1/4000-60s Bulb 8min.. úplná specifikace je k dispozici na stránkách výrobce.\n\nOlympus nasadil od počátku vysoké ceny a E-systém byl přijat velmi vlažně a rozhodně nezpůsobil hromadný přechod fotografů jiných značek k Olympusu. Poslední kusy E-1ček byly rozprodány v masivních doprodejích za ztrátové ceny na podzim 2006(a s amatérskými objektivy ZD 14-45/3,5-5,6 často také v setu s battery gripem)/ v USA na jaře 2007 jako samostatná těla za cca 400 USD. Jako jeden z mála precizně konstruovaných fotoaparátů se tak nakonec dostal do rukou lidem, kteří by o koupi těla této kategorie ani neuvažovali (přístroj nemá automatické režimy apod.).. \n\nOlympus E-1 se stal i přes některé významné výkonové slabiny (tříbodové ostření, pomalé sériové snímání, dynamický rozsah a především digitální šum nad základní citlivostí ISO 100) jednou z mála všeobecně přijatých klasik v digitální fotografii a má mnoho skalních příznivců. Vynikající bylo především dílenské zpracování a ergonomie - tedy ovladatelnost a držení se středně těžkými a těžkými objektivy profesionální řady a specifická obrazová kvalita na citlivostech ISO100-200 se specifickou barevnou paletou Olympusu..\n\nPodobného uznání dosáhla například Minolta Dynax 7D, která je svými příznivci označována jako nejlepší tělo digitální zrcadlovky vůbec (myšleno ergonomií a zpracováním). (Sony Alpha je současným pokračovatelem SLR odkazu zaniklé fotodivize Minolty)\n\n\n"}
{"id": "273764", "url": "https://cs.wikipedia.org/wiki?curid=273764", "title": "Váránasí", "text": "Váránasí\n\nVáránasí (sanskrt: वाराणसी Vārāṇasī, výslovnost [ʋaːɾaːɳəsiː] ), známé též jako Benáres ([bə.naː.rəs]) nebo Káší (hindsky काशी, urdsky کاشی, Kāśī [kaː.ʃiː] ), je město ležící na západním břehu řeky Gangy v indickém státu Uttarpradéš. Je považováno za svaté město hinduistů, buddhistů a džainistů. Je jedním z nejdéle trvale osídlených měst na světě.\n\nKashi Naresh (maharádža z Káší) je hlavním kulturním patronem Varanási a nedílnou součástí všech náboženských slavností. Kultura Váránasí je těsně spojena s řekou Gangou a jejím spirituálním významem. Váránasí je kulturním a náboženským centrem severní Indie již po několik staletí. Svou klasickou hudbu zde skládal například Benares Gharana, ale působilo zde mnoho indických filozofů, básníků spisovatelů a hudebníků. Ve městě sídlí také čtyři univerzity – Banaras Hindu, Mahatma Gandhi Kashi Vidyapeeth, Centrální institut vyšších tibetských studií a Sampurnanand Sanskrit University. Místní obyvatelé mluví většinou dialektem bhódžpurštiny, který je velmi podobný hindštině.\n\nAmerický spisovatel Mark Twain o Váránasí napsal: „Váránasí je starší než historie, starší než tradice, starší dokonce než legendy a ještě dvakrát tak staré jako to všechno dohromady.“\n\nPodle legendy bylo město založeno indickým bohem Šivou přibližně před 5000 lety a ihned město učinil jedním z nejdůležitějších poutních měst v zemi, Váránasí je jedním ze sedmi posvátných hinduistických měst.\n\nObecně se soudí, že město bylo založeno asi před 3000 lety. Za časů Guatama Buddhy (narozen asi 567 př.n.l.) bylo již hlavním městem království Kashi. Slavný čínský cestovatel Süan-cang město označil jako centrum náboženství, vzdělanosti i umění a podle jeho záznamů se rozkládalo na území o rozloze asi 5km na západním břehu Gangy. Během několika úspěšných invazí do města, kterou začaly hordy Mahmuda z Ghazni roku 1033 následovaným Mohammedem Ghori roku 1193. Muslimové vyplenili a zničili mnoho hinduistických chrámů (které byly ale průběžně obnovovány) a materiál z nich používali při stavbách mešit. Na počátku 17. století si spolu s vládou mughalského krále Akbara mohli hinduisté oddechnout, ale již na konci stejného století začala další likvidace hinduistických památek, tentokrát na příkaz dalšího mughalského krále Aurangzeba, který město také přejmenoval na Mohammadâbâd. V tomto období muslimské nadvlády uprchlo mnoho hinduistických učenců do jiných částí Indie. Obrat v dějinách města přivodili až Marathové, za jejichž vlády se Váránasí stalo nezávislým královstvím Kashi (18. století) a následně pod britskou vládou zůstalo obchodním i náboženským centrem. Roku 1910 vyhlásili Britové Váránasí za nový indický stát.\n\nStaré centrum města Váránasí, čtvrť poblíž řece, je poseta úzkými křivolakými uličkami, které jsou lemovány malými obchody nebo stánky a spoustou hinduistických chrámů. Místu nelze upřít jistý genius loci, stejně jako je téměř nemožné se ve změti uliček alespoň jednou neztratit. Hlavní obytné čtvrti (zvláště pro střední a vyšší třídu) ovšem leží stranou centra a všech ghátů (schodiště od chrámů k řece Ganze používaná pro náboženské obřady a kremace mrtvých), jsou více prostorné a také znečištěny.\n\nGhátů je ve Váránasí přibližně 100 a mnoho jich bylo vybudováno za vlády Marathů. Marathové, Shindové (Scindias), Holkarové, Bhonslové a Peshweové jsou patrony dnešního Váránasí. Mnoho ghátů je soukromých, například dřívějším Kashi Naresh patří gháty Shivala nebo Kali. Většina ghátů je určených ke koupání, několik slouží výhradně ke kremaci.\n\nLeží blízko chrámu Vishwanath a jedná se o jeden z nejvelkolepějších. Váží se k němu dvě hinduistické legendy. Podle jedné byl ghát vytvořen samotným Brahmou na uvítání boha Šivy. Podle druhé na tomto místě Brahma rituálně obětoval deset koní.\n\nTento ghát (jehož název znamená Ghát uctívání ohně) je místem, kde skupina mnichů každý večer vykonává své obřady, kterými uctívají Šivu, řeku Gangu, slunce a oheň.\n\nHlavní kremační ghát ve Váránasí. Je spojen se dvěma legendami: Podle první je tento ghát místem, kde Višnu vykopal jámu svou čakrou a naplnil ji svým potem, zatímco prováděl různá pokání. Šiva ho během jeho počínání sledoval a do jámy měla přitom spadnout jedna z jeho náušnic (\"manikarnika\"). Podle druhé legendy se jednoho dne Šiva spolu se svými žáky rozhodl odejít z Váránasí. Šivova choť Parvati byla ale proti a aby ho zadržela na místě, předstírala ztrátu náušnice. Šivovi řekla, že jí ztratila na břehu řeky. Myslela si, že Šiva tak zůstane na místě a bude ztracenou náušnici hledat. Legenda neříká, jak se Šiva rozhodl, ale údajně se zeptá každé duše zpopelněné na tomto ghátu, zda onu náušnici neviděla.\nJeden z nejstarších dochovaných ghátů ve Váránasí. Nese jméno mytického krále Harish Chandry, který se prý osobně podílel na jeho výstavbě. Je jedním ze dvou kremačních ghátů ve Váránasí (druhým je Manikarnika). Hinduisté přivážejí těla svých drahých z celé Indie, aby mohli být zpopelněni na jednom z těchto ghátů.\n\nMalebný ghát ležící hned vedle ghátu Manikarnika. Odděluje je Šivův chrám, který je částečně ponořený do řeky. To je následek jeho nepovedené stavby před 150 lety, kdy se celý chrám propadl o několik metrů dolů. Podle jedné z legend se na tomto místě narodila hinduistická bohyně ohně Agni.\n\nGhát ležící na soutoku řek Gangy a Assi a je to nejjižnější ghát ve Váránasí a tisíce hinduistických poutníků se v něm koupou, dříve než rituálně slíbí svou věrnost Šivovi.\n\nVe městě je, jako téměř všude v Indii, nejběžnějším dopravním prostředkem autorikša, do vzdálenějších oblastí jezdí minibusy. Po řece jezdí velké množství malých lodí, které jsou používány i jako přívoz přes řeku. Doprava ve městě je velmi pomalá a chaotická.\n\nVáránasí je velmi dobře letecky spojeno s většinou velkých měst v Indii. Letiště Babatpur leží na SZ asi 18 km od centra města (asi 45 minut taxíkem) a létají z něj všichni velcí domácí přepravci.\n\nPo železnici je Váránasí spojeno se světem již od roku 1862, kdy byla vybudována trať do Kalkaty. Nyní nabízí spojení do všech velkých indických měst, ovšem vzhledem k popularitě města bývají jízdenky i týden předem vyprodané.\n\n\n"}
{"id": "273772", "url": "https://cs.wikipedia.org/wiki?curid=273772", "title": "EVO", "text": "EVO\n\nEVO (Enhanced VOB) je multimediální kontejner, který vychází z kontejneru VOB, používaný na DVD-Video nosičích. Kontejner EVO dokáže pojmout video zakódované do formátu H.264 (MPEG-4 AVC), VC1, MPEG-2 a též audio AC-3 (Dolby Digital), E-AC-3 (Dolby Digital Plus), Dolby TrueHD, DTS, DTS-HD, LPCM a MP2. EVO je používáno na optických discích HD DVD a Blu-ray. \n\nEVO kontejner je podporován v komerčních, softwarových přehrávačích PowerDVD a WinDVD na systémech Windows. Na Linuxu lze EVO přehrávat pouze pomocí FFmpeg a to jen nechráněný obsah.\n"}
{"id": "273774", "url": "https://cs.wikipedia.org/wiki?curid=273774", "title": "Josef Zukal", "text": "Josef Zukal\n\nJosef Zukal (8. března 1841 Rozstání – 8. května 1929 Kroměříž) byl český historik a pedagog, zakladatel moderní české historiografie ve Slezsku.\n\nPo absolvování piaristického gymnázia v Kroměříži studoval na univerzitě ve Vídni. Po ukončení studií působil v letech 1864–1899 jako pedagog na Vyšší reálné škole v Opavě. Po předčasném penzionování bydlel v Opavě a od roku 1909 až do smrti v Kroměříži. Spolu s Vincencem Praskem patřil k zakladatelům Muzea Matice Opavské (dnes Slezské zemské muzeum). Odborně publikoval především v časopisech a novinách Věstník Matice opavské, Zeitschrift für Geschichte und Kulturgeschichte Österreichisch-Schlesiens, Opavský týdenník aj. Ve svých pracích se zabýval především slezskými dějinami 16. a 17. století, konfiskacemi ve Slezsku v době třicetileté války a reformací a rekatolizací ve Slezsku. Zemřel v roce 1929 v Kroměříži a je pohřben v čestném hrobě na kroměřížském hřbitově. \n\nJeho obsáhlá a dodnes velmi cenná pozůstalost je uložena v Zemském archivu v Opavě. V Opavě je po něm pojmenována ulice \"Zukalova\".\n\n\n"}
{"id": "273776", "url": "https://cs.wikipedia.org/wiki?curid=273776", "title": "Apistobuthus pterygocercus", "text": "Apistobuthus pterygocercus\n\nApistobuthus pterygocercus je štír z čeledi \"Buthidae\".\n\nDospělí jedinci jsou žlutě zbarveni. Charakteristickým znakem je zvláštní široké rozšíření prvních tří článků metasomy. Nejvíce pak článku druhého. Štír nebývá chován, ale je velice zajímavý a to jak vzhledem tak životními projevy.\n\nVyskytuje se v Kataru, Jemenu, Spojených arabských emirátech, Kuvajtu, Ománu a Saúdské Arábii.\n\n"}
{"id": "273777", "url": "https://cs.wikipedia.org/wiki?curid=273777", "title": "Hrádek (okres Hradec Králové)", "text": "Hrádek (okres Hradec Králové)\n\nHrádek (; v názvu katastrálního území i jinde specifikovaný jako Hrádek u Nechanic) je obec v okrese Hradec Králové ležící zhruba 11 km západně od Hradce Králové. V obci žije obyvatel.\n\nPrvní písemná zmínka o obci pochází z roku 1377. Malá tvrz snad i s kostelíkem však zde stávala asi již v 8. či 9. století. Ves patřila vladyckému rodu Bořků z Hrádku. Zdejší kostel spadal pod arciděkanství a děkanství v Hradci Králové již v letech 1348 a 1417. V polovině 15. století za Martina Haléře se statek rozrostl o zakoupené Radíkovice. V roce 1528 koupilo statek město Hradec Králové a svěřil je spolu s Nechanicemi a Kunčicemi řádu benediktýnských panen. Za odepření pomoci Ferdinandu I. proti Šmalkaldskému spolku v roce 1514, císař statek městu odňal. V roce 1520 jej získali Pernštejnové a drželi jej až do roku 1586, kdy Hrádek společně s Kunčicemi koupil Ctibor Emil Pecinger z Bydžína. Po vzpouře proti Habsburkům však přišel v roce 1622 o polovinu území, kterou získal Václav Vchynský ze Vchynic a Tetova. Hradek byl přičleněn k chlumeckému panství. Dřevěný kostel zasvěcený sv. Jiří byl zničen za třicetileté války a v roce 1692 postaven jako zděný. V roce 1661 byl Hrádek prodán Schaffgotschům. Ti jej drželi až do roku 1829, kdy byl prodán Harrachům. Harrachové jej drželi až do roku 1945, kdy jim byl majetek znárodněn.\n\n\n"}
{"id": "273778", "url": "https://cs.wikipedia.org/wiki?curid=273778", "title": "Jonathan Davis", "text": "Jonathan Davis\n\nJonathan Davis (* 18. ledna 1971, Bakersfield, Kalifornie, USA) je americký zpěvák, bubeník a dudák americké Nu-metalové skupiny Korn.\n\nNarodil a vyrůstal v Bakersfieldu v Kalifornii, kde žil se svým otcem a nevlastní matkou.\n\nJako zpěvák skupiny KoRn občas hraje na dudy. Jonathan píše písně s kytarou a dalšími instrumentálními nástroji, jako již zmiňované dudy a bicí.\n\nJako poslední člen skupiny Korn se připojil ke skupině James 'Munky' Shaffer a Brian 'Head' Welch ho objevili v baru. Když viděli, jak Jonathan zpívá se skupinou Sexart nabídli mu, aby se připojil k jejich skupině L.A.P.D. Z počátku nesouhlasil, ale pak si vše rozmyslel a KoRn byli na světě.\n\nZ prvopočátku byl znám díky svému zvláštnímu sportovnímu oblečení Adidas na scéně, které se stalo \"značkou\" KoRn fanoušků. S KORN vydal 13 studiových alb.\n\nJe starší než jeho nevlastní bratr, zakladatel Adema a zpěvák Midnight Panic, Mark Chavez. Pomáhal produkovat Adema druhé album, Unstable.\n\nJako dítě byl Davis sexuálně zneužíván blízkým rodinným přítelem. Song \"Daddy\" je o jeho zneužívaní a pravdě, že jeho rodiče nechtěli věřit co se dělo. Jonathanův otec (Rick Davis) přišel s tím, že toto znásilňování se dělo s ženou. Rick Davis, se k tomu vyjádřil slovy: \"Tento čin byl překvapivě spáchán ženou a s Jonem jsme se rozhodli, že její jméno se nikdy nikdo nedozví.\" Jonathan byl často zhroucený a deprimovaný, což se přeneslo do mnoha songů jako například - \"Faget\", \"Freak on a Leash\", \"Thoughtless\", a \"No Place to Hide\".\n\nDavis trpěl od dětství astmatem, měl silné problémy a v 5 letech byl již několikrát hospitalizován.\n\nJeho první hudební inspirací v dětství byl muzikál Andrew Lloyd Webber \"\"Jesus Christ Superstar\"\".\n\nKdyž v dětství dostal první bubenickou sestavu, jeho zájem o hudbu rapidně vzrostl. Mezi jeho oblíbené skupiny patřili Duran Duran a další skupiny.\n\nJonathan byl dvakrát ženatý. Poprvé se svou středoškolskou láskou, Renee Perez, v roce 1998 na Medieval themed ceremony. Spolu měli syna \"Nathan Howsmon Davis\", avšak v roce 2001 se s ní rozvedl.\n\n5. listopadu 2004, v další dekádě po vydání prvního alba KoRn, se oženil podruhé. Vzal si pornoherečku Deven Davis. Jeho druhé dítě syn \"Pirate Howsmon Davis\" se narodil v roce 2005 a Davisovo třetí dítě \"Zeppelin Howsmon Davis\" se narodilo 28. dubna 2007.\n\nDavis přestal pít alkohol 22. srpna 1998. Na DVD Deuce, hovoří zakladatel Brian Welch, že je na Jonathana velmi pyšný.\n\nMezi jeho oblíbené singly kapely patří \"Here to stay\", \"Do What They Say\" a \"Hollow Life\".\n\nDavis je obvykle viděn s mikrofonem Shure (+stojanem, který mu vytvořil švýcarský umělec H. R. Giger). Používá ho při živých vystoupeních a natáčení videoklipů.\n\nNa jeho sólové tour \"Alone I play\" sedí na trůnu a stojací mikrofon nemá.\n\nV říjnu roku 2007, JD oznámil, že startuje své akustické sólo tour, nazvané \"Alone I Play\". První koncert v listopadu 2007.\n\nŘekl, že by rád hrál songy z Queen Of The Damned soundtrack, ojediněle nehrané Korn songy, a klasiky. Tour je kompletně produkována Richardem Gibbsnem.\n\nNa turné také spolupracuje s:\n\n\nDVD/CD z této tour lze očekávat na rok 2008 pod názvem Alone I Play CD/DVD.\n\n"}
{"id": "273779", "url": "https://cs.wikipedia.org/wiki?curid=273779", "title": "IG Farben", "text": "IG Farben\n\nI.G. Farbenindustrie AG byla německá chemická průmyslová konglomerátní společnost. Jméno získala z německého \"Interessen-Gemeinschaft Farbenindustrie AG\" (Zájmová skupina průmyslu barev). Společnost byla založena v roce 1925 společenstvím hlavních firem, které spolupracovaly již od 1. světové války. Během svého vrcholu IG Farben byla čtvrtá největší společnost na světě, po firmách jako General Motors, US Steel a Standard Oil.\n\nFirma se soustředila na výrobu základních surovin, později se začala zabývat výrobou z oblasti chemického průmyslu – z oboru elektrochemie, vyráběla agrochemikálie, farmaceutika nebo fotografické filmy.\n\nIG Farben byl založen dne 25. prosince 1925 jako společenství šesti následujících společností:\n\n\nMezi zaměstnance IG Farben patřili významní vědci i nositelé Nobelovy ceny:\n\nBěhem plánování invaze do Československa a Polska, IG Farben úzce spolupracoval s nacistickým vedením na plánu zabavení a předání chemických závodů přímo IG Farbenu. Dále v roce 1941 odhalilo vyšetřování „sňatkový“ kartel mezi John D. Rockefellerovou firmou z USA Standard Oil Co. a IG Farben.\n\nIG Farben vybudoval továrnu (Chemický závod Buna) pro produkci syntetického paliva a gumy (z uhlí) v Auschwitzu, který byl počátkem aktivity SS a měl koncentrační tábory v této lokalitě během holocaustu. Na vrcholu v roce 1944 měla tato továrna 83 000 pracovních otroků (nevolníků). Insekticid Cyklon B, který měl IG Farben patentován, byl produkován společností Degesch (Deutsche Gesellschaft für Schädlingsbekämpfung). Tuto společnost IG Farben vlastnil ze 42,2 procent v akciích. IG Farben měl v této firmě své manažery.\n\nZ 24 ředitelů IG Farben obviněných v poválečném soudním procesu s IG Farben (1947–1948) před americkým vojenským tribunálem v podsekci Norimberských procesů, bylo 13 usvědčeno a posláno do vězení s tresty od jednoho do osmi let odnětí svobody. Někteří z obviněných v soudním procesu byli následně vedoucími pracovníky v poválečné éře ve vedeních společností, které se oddělily od IG Farben.\n\nDíky vážnosti válečných zločinů spáchaných IG Farben během druhé světové války, bylo rozhodnuto o zániku této společnosti. Sovětský svaz zabavil většinu z továren IG Farben umístěných v sovětské okupační zóně, jako část svých válečných reparací. Západní spojenci nicméně v roce 1951 rozdělili společnost IG Farben do původních společností. Čtveřice velkých rychle skoupila zbývající malé a dnes jsou následníky IG Farbenu společnosti Agfa, BASF, a Bayer, když se Hoechst spojil s francouzskou společností Rhône-Poulenc Rorer pro vznik firmy Aventis, která byla později koupena společností Sanofi-Synthélabo a vznikla tak firma Sanofi-Aventis.\n\nI přes to, že společnost byla oficiálně zlikvidována v roce 1952, pokračovalo obchodování s jejími akciemi na burze ve Frankfurtu jako s trustovou firmou, která držela v majetku několik realit. Insolvence poslala firmu do konečného úpadku v listopadu 2003. Firma byla finálně zlikvidována.\n\n"}
{"id": "273783", "url": "https://cs.wikipedia.org/wiki?curid=273783", "title": "Rebutia buiningiana", "text": "Rebutia buiningiana\n\nRebutia buiningiana je zajímavá rostlina ze sekce \"Aylostera\" ze severní Argentiny z hraniční oblasti provincií Jujuy a Salta. Pojmenována byla na počest holandského znalce kaktusů A. F. H. Buininga.\n\nRausch, Walter; Kakteen und andere Sukkulenten, 23: 98, 1972\n\nSekce \"Aylostera\", řada \"Buiningiana\"\n\nStonek jednotlivý, zřídka odnožující, v kultuře tvořící malé trsy, kulovitý, až 50 mm široký, s vláknitými kořeny, pokožka světle šedozelená; žeber až 20, spirálovitá, rozložená do okrouhlých, asi 4 mm širokých hrbolků; areoly okrouhlé až oválné, asi 2 mm široké, bíle až světle hnědě plstnaté. Okrajových trnů 14 – 16, široce roztažené, 6 – 10 mm dlouhé, tenké, křehké, sklovitě bílé; středové trny 2 – 3, umístěné v areole nad sebou, poněkud silnější, až 14 mm dlouhé, bílé s hnědou špičkou a hnědou zesílenou patou.\n\nKvěty na boku rostliny, působící dosti plně, 35 mm dlouhé, 30 mm široké, růžově oranžové, v další dny blednoucí do měkké, světle oranžové; květní lůžko a trubka oranžově růžové, s hnědými šupinami a bílými vlasy a štětinami; vnější okvětní plátky kopisťovité, světle růžové s nahnědlými špičkami; vnitřní okvětní lístky kopisťovité, růžově oranžové; jícen bělavě růžový; nitky bělavé; čnělka nažloutlá, na asi 10 mm srostlá s trubkou, blizna se 6 rameny, žlutá. Plod kulovitý, asi 5 mm široký, červenohnědý, s tmavě hnědými až černými šupinami, bílými vlasy a štětinami. Semena typu \"Aylostera\", okrouhle přílbovitá, tmavě hnědá, asi 1 mm velká.\n\nVariety ani formy nebyly popsány, druh je zřejmě známý jen z jedné lokality, rostliny ve sbírkách vykazují jen velmi malé rozdíly. Výrazněji se mění jen zbarvení květů, nikoliv však mezi různými rostlinami, ale v průběhu kvetení, v dalších dnech květy zřetelně blednou. Kromě sběru, ze kterého byl vybrán typ druhu, WR511, byl jako \"R. buiningiana\" označen také sběr KK860, ale tato identifikace je vzhledem k dosti vzdálenému místu původu značně problematická. Nověji byl jako \"R. buiningiana\" ? označen sběr RH1387 a jako \"R. buiningiana\" f. sběry RH605 a SE61B, u tohoto posledního sběru je zbarvení květů růžovější, s vyšším zastoupení červené.\n\n\"R. buiningiana\" pochází ze severní Argentiny, místo nálezu typového sběru leží v provincii Jujuy u Iruya v nadmořské výšce 2700 m. Naleziště uvedené u sběru KK860, Las Cajas, Tarija, 2800 m, se zdá svědčit o něčem jiném. Nověji je tento sběr spojován s Ritterovým nálezem stejného jména (nyní \"R. archibuiningiana\"), jehož naleziště leží Knížetově původní lokalizaci místa nálezu přece jen podstatně blíže. Novější sběry jsou rovněž spojeny s Iruya, u sběru SE61B bylo uvedeno Argentina, prov. Jujuy, u Rio Iruya. U sběrů RH bylo jako místo nálezu uvedeno Argentina, prov. Salta, Iruya, rozdíl ve zde uvedené provincii není příliš podstatný, neboť Iruya leží v blízkosti hranice obou provincií.\n\nJménem \"R. buiningiana\" byly postupně označeny dvě zcela odlišné rostliny. Nejprve toto jméno navrhl F. Ritter pro svůj nález z blízkosti Padcaya (Bolívie, departament Tarija), jméno však nebylo platně publikováno. Proto poté, co W. Rausch platně popsal pod stejným jménem svoji rostlinu, změnil F. Ritter jméno pro svůj nález na \"R. archibuiningiana\" (ve smyslu stará, původní buiningiana). Jako zajímavost zaslouží zmínku údaj W. Rausche v prvotním popisu, že se při prvním sběru tohoto druhu domníval, že nalezl novou formu \"R. marsoneri \", což rostliny v našich sbírkách příliš nepotvrzují. V CITES Cact. Checklist (1992) je \"R. buiningiana\" připojena mezi synonyma k \"R. pseudodeminuta\", v nejnovějším shrnutí čeledi \"Cactaceae\" (D. Hunt, The New Cactus Lexicon, 2006) pak k \"R. deminuta\" subsp. \"kupperiana\".\n\nPro pěstování toho pěkného druhu není potřeba žádných zvláštních podmínek. Svými nároky se nikterak neliší od většiny druhů rodu. Dostatek světla a čerstvého vzduchu jsou předpoklady pro správné vytrnění a pravidelnou tvorbu květů. V době vegetačního klidu je potřeba suchem a chladem zabránit předčasnému probouzení rostlin, aby nedocházelo k deformaci stonků a redukci otrnění. Mírné odnožování v kultuře zjednodušuje její vegetativní množení, odnože zakořeňují bez problémů a brzy dorůstají do květuschopné velikosti. Občas se objeví i nabídka semen, stojí však za zmínku skutečnost, že v mnohých sbírkách stále ještě můžeme pod jménem \"R. buiningiana\" nalézt zcela odlišné rostliny pocházející z nálezů F. Rittera, a tak se to také může občas vyskytnout v nabídkách semen.\n\n\n"}
{"id": "273784", "url": "https://cs.wikipedia.org/wiki?curid=273784", "title": "15. granátnická divize SS (1. lotyšská)", "text": "15. granátnická divize SS (1. lotyšská)\n\n15. Waffen-Grenadier-Division der SS (lettische Nr. 1) byla divize, která náležela do Waffen-SS. Byla zformována počátkem roku 1943 rozšířením nově vytvořené legie dobrovolníků SS.\n\nDivize byla vytvořena původně z protisovětských partyzánů (\"Schuma Batalionů\"), policejních pluků a lotyšských odvedenců. Vzhledem k tomu, že Lotyši vyhovovali německým ideálům, tak si tato divize brzy získala přízeň Heinricha Himmlera. Lotyši chtěli vybudovat samostatnou armádu, ale to jim nebylo umožněno, a tak vstupovali do řad jednotek Waffen-SS.\n\nPočátkem listopadu 1943 byla divize odvelena na východní frontu do bojů s Rudou armádou u města Nevel v Pskovské oblasti. V prosinci téhož roku byla divize přesunuta do okolí Leningradu, kde sváděla každodenní boje se sovětskou armádou až do konce ledna 1944, kdy bylo proraženo obklíčení Leningradu a německé jednotky se daly na ústup směrem k estonským hranicím. Zde se u města Narva odehrály těžké boje, v kterých divize ztratila mnoho mužů, avšak díky neustálým odvodům se její stavy stále pohybovaly kolem 16-20 tisíc mužů.\n\nNa podzim 1944 se divize těsně vyhnula obklíčení v kuronské kapse a následně svedla boje na přístupových cestách ke Gdaňsku. Poté se dala na všeobecný ústup a část divize se účastnila bojů o Berlín. Druhé části divize se povedlo probít do amerického zajetí. Zbytek divize byl zajat Sověty a jednotliví vojáci byli buď popraveni a nebo posláni na Sibiř do zajateckých táborů, kde většina z nich také zemřela.\n\nLettische SS-Freiwilligen-Division (únor 1943 – říjen 1943)\n\n15. Lettische SS-Freiwilligen-Division (říjen 1943 – červen 1944)\n\n15. Waffen-Grenadier-Division der SS (lettische Nr. 1) (červen 1944 – květen 1945)\n\nVrchní velení divize\n\n\nNáčelníci štábu\n\n\nProviantní důstojníci\n\n\n\n\n\n"}
{"id": "273789", "url": "https://cs.wikipedia.org/wiki?curid=273789", "title": "Alfa Romeo 159 (formule)", "text": "Alfa Romeo 159 (formule)\n\nAlfa Romeo 159 vycházela z modelu Alfa Romeo 158, řečené \"Alfetta\", která dominovala závodům Grand Prix poválečné formule až do prvního ročníku \"formule 1\". Alfa Romeo 159 získala do své slavné předchůdkyně, celkové řízení s inovativním řešením zadního zavěšení kol, které je teď typ De Dion. Komplexní řešení je drahé, ale také nezbytné k využití celého výkonu motoru.\nOficiálně se představila již při Grand Prix Itálie 1950 3. září 1950 (poslední závod mistrovství světa 1950 Formule 1), byla vybavena řadovým osmiválcem o objemu 1500 cc, přeplňovaným dvoucestným objemovým kompresorem Roots, hodnota motoru byla 425 koňských sil, při otáčkách 9.300 za minutu, která již při posledním závodě roku 1951 měla hodnotu 450 při 9.500 otáček/minutu. Také další parametry tohoto monopostu byly pozoruhodné: váha pouhých 710 kg představovala poměr 1,67 kg/cv, kapacita nádrží s přídavkem dvou menších nádrží, byla 300 litrů, tento vůz byl schopen vyvinout rychlost 305 km/h.\n\nAlfa Romeo 159 se poprvé představila na XXI Gran Premio d'Italia 3. září roku 1950, tehdy dovezla Farinu, nejen k vítězství ve Velké ceně, ale i k celkovému titulu mistra světa. Juan Manuel Fangio a další piloti milánské automobilky se museli spokojit se starým modelem. Je to právě model 159, na který Alfa Romeo vsadila všechny karty v šampionátu 1951, ve kterém jí ovšem vyvstal silný konkurent v podobě Ferrari, které bylo závod od závodu silnější.\n\nAlfa Romeo 159, zvítězila v prvních třech Grand Prix sezóny 1951 Formule 1, v Grand Prix Švýcarska 1951 zvítězil Juan Manuel Fangio, Grand Prix Belgie 1951 Giuseppe Farina, a Grand Prix Francie 1951 znovu Fangio. Pokud se připočte i poslední Grand Prix Španělska 1951 zvítězila Alfa ve čtyřech ze 7 Grand Prix započítávaných do mistrovství světa (nepočítáme li 500 mil v Indianapolis) a získala nejrychlejší kolo ve všech sedmi závodech, 5× Fangio a 2× Farina, čímž demonstrovala svou rychlost a ovladatelnost.\n\nDalší vítězství v roce 1951, získal vůz v závodech, které se do šampionátu nezapočítavali: \"V Ulster Trophy\"; \"V Gran Premio di Bari\" a \"IV Goodwood Trophy\".\n\nAlfa Romeo 159 byla posledním počinem slavné milánské automobilky ve formuli, opustila svět Grand Prix na vrcholu slávy, ziskem druhého titulu v řadě za sebou.\nJméno Alfa Romeo se ve formuli 1 objevuje znovu po 20 letech v roce 1971, s krátkým a neúspěšným pokusem jako dodavatel motorů (8V z vozu Alfa Romeo 33/3) pro March 711 , který řídil Andrea De Adamich a Nanni Galli. Dalším pokusem je 26. říjen 1975, když na trati Balocco, bylo tisku představeno nové spojení Brabham-Alfa Romeo BT-45.\n\n\ntučně vyznačené závody znamenají zisk pole position, závody vyznačené kurzívou zajetí nejrychlejšího kola v závodě\n"}
{"id": "273792", "url": "https://cs.wikipedia.org/wiki?curid=273792", "title": "Peter Henry Emerson", "text": "Peter Henry Emerson\n\nPeter Henry Emerson (13. května 1856 Sagua la Grande, Kuba – 12. května 1936 Falmouth, Spojené království) byl britský fotograf, zakladatel naturalistické fotografie.\nNarodil se na Kubě anglické matce a americkému otci v roce 1856. Většinu mládí však strávil v Nové Anglii na severu Spojených států amerických. Od roku 1869 žil v Anglii, kde studoval Univerzitě v Cambridgi. V roce 1885 zde získal doktorát. O rok později opustil povolání lékaře a stal se fotografem a spisovatelem. Během studia medicíny získal poznatky o zákonitostech optiky, které později uplatnil v praxi. Zemřel v roce 1936 v jihoanglickém Falmouthu.\n\nJe zakladatelem a duchovním otcem \"„naturalistické fotografie“\". Jeho fotografická tvorba byla přímou reakcí na anglický piktorialismus, reprezentovaný Henry Peach Robinsonem, který si liboval v hraných výjevech a montážích. Naproti tomu Peter Henry Emerson razil heslo „\"věrohodnost zobrazení podle přírody\"“. Tvrdil, že úkolem umělce není zobrazovat svět pomocí triků a klamů, ale chtěl naopak zachytit svět tak, jak ho vidí lidské oko. Za svůj vzor v tomto pohledu považoval staré Řeky, Leonarda da Vinciho a malíře „naturalistické školy“.\n\nJako velkého milovníka přírody ho inspiroval drsný pobřežní kraj v Norfolku na severovýchodu Anglie. Zde dokumentoval život místních rybářů a venkovanů. Vždy šlo o snímky reality bez dalších úprav, odmítal dokonce i následné drobné retuše. Současně věřil, že fotografie je umění a nikoliv pouze mechanická reprodukce. Své názory shrnul v roce 1889 v knize „\"Naturalistická fotografie\"“. Kniha vyvolala velký ohlas a vášnivé diskuze.\n\nBěhem několika let u něho došlo k úplné změně stanoviska. V knize \"Smrt naturalistické fotografie\" odvolal své předchozí názory. Odklonil se od naturalistické fotografie s tím, že neposkytuje dostatečný prostor pro umělecký vklad autora, přesto jeho myšlenky stačily získat tak velkou publicitu, že ovlivňují uměleckou fotografii do dnešních dnů.\n\nDalším výrazným „naturalistickým fotografem“ byl Francis Meadow Sutcliffe, jehož nejčastějším motivem bylo moře, lodě a přístavy.\n\n\n\n\n"}
{"id": "273794", "url": "https://cs.wikipedia.org/wiki?curid=273794", "title": "Spůle", "text": "Spůle\n\nNázev Spůle má více sídel:\n"}
{"id": "273796", "url": "https://cs.wikipedia.org/wiki?curid=273796", "title": "Leuchtenberkové", "text": "Leuchtenberkové\n\nLeuchtenberkové je název několika šlechtických rodů, majících převážně bavorský původ či titul. K roku 1360 je zaznamenáno, že císař Karel IV. udělil Dětřichovi z Portic znak páva vymřelých pánů z Leuchtenberka. Další rod pánů, hrabat a nakonec lankrabat z Leuchtenberka, užívající znak modrého břevna ve stříbrném poli, vymřel roku 1646. Titul vévoda z Leuchtenberka byl roku 1817 přiznán Bavorskem Eugenu de Beauharnais, nevlastnímu synovi císaře Napoleona a zeti bavorského krále Maxmiliána. V letech 1889 a 1890 byly pak v rámci této rodiny uděleny totožné ruské tituly.\n\nLankrabata z Leuchtenberka () byli významným říšským rodem, vládnoucím v Leuchtenbergu v Horní Falci. Kořeny rodu sahají do sklonku 12. století, kdy Děpolt I. hrabě z Leuchtenberka získal dědictví po vymřelých lankrabatech ze Steflingenu včetně lankraběcích práv. Řada příslušníků rodu měla kontakty s českými zeměmi.\n\nVýznamnou úlohu v Českém království sehrával Oldřich z Leuchtenberka († 1334), jeden z německých rádců Jana Lucemburského a jeho pozdější vyslanec na papežském dvoře v Avignonu. Jeho syn Johann I. z Leuchtenberka se oženil s Mecelou, dcerou Petra  I. z Rožmberka.\n\nPatrně nejvýznamnějším členem rodu byl Jiří Ludvík (1563–1613), prezident Říšské dvorské rady, správce nejvyššího hofmistrovského úřadu a rytíř Řádu zlatého rouna. Jeho vnukem Maxmiliánem Adamem vymřel roku 1646 celý rod po meči, dědictví připadlo Albrechtu VI. Bavorskému, manželu Maxmiliánovy tety Matildy.\n\nAlbrecht Bavorský užíval titul lankraběte leuchtenberského do roku 1650, kdy celé panství vyměnil za hrabství Haag se svým starším bratrem kurfiřtem Maxmiliánem. Ten panství i titul vzápětí udělil svému druhorozenému Maxmiliánu Filipovi, který však roku 1705 zemřel bezdětný.\n\nJeho dědicem se stal kurfiřt Maxmilián II. Emanuel, bojující v té době proti císaři Josefovi. Císař Maxmiliána v následujícím roce uvrhl do klatby, Leuchtenberg zkonfiskoval a roku 1708 udělil svému nejvyššímu štolbovi Leopoldu Matyášovi knížeti z Lamberka. Lamberkové však panství ani titul ve víru mocenské politiky neudrželi, když byl v souvislosti s ukončením válek o španělské dědictví vrácen bádenským mírem Leuchtenberk zpět Wittelsbachům. Ti potom užívali lankraběcího titulu až do roku 1806, kdy se stali králi bavorskými.\n\nAugusta, dcera prvního bavorského krále Maxmiliána, se v lednu 1806 provdala za nevlastního Napoleonova syna Eugena de Beauharnais, kterému jeho tchán udělil dne 14. listopadu 1817 titul vévody z Leuchtenberka a knížete z Eichstättu.\n\nDěti Evžena a Augusty prosluly významnými sňatky:\n\nMaxmiliánovi starší synové, vévodové Mikuláš a Evžen, měli nerovnorodé svazky s ruskými šlechtičnami. Druhé Evženově ženě Zinaidě byl proto v roce 1889 udělen ruský titul vévodkyně z Leuchtenberka ad personam. Mikulášův vztah s Naděždou Sergejevnou Anněnkovou je komplikován nejasnostmi o tom, zda byli či nebyli sezdáni. Jejich dětem byl proto v roce 1890 také udělen ruský titul vévody z Leuchtenberka, za dědice bavorského vévodského titulu je však v této souvislosti často považován nejmladší Maxmiliánův syn Jiří. Jiřího potomci po meči vymřeli roku 1974, jedinými v současnosti žijícími mužskými členy rodu jsou tak potomci vévody Mikuláše.\n"}
{"id": "273801", "url": "https://cs.wikipedia.org/wiki?curid=273801", "title": "Caritas – Vyšší odborná škola sociální Olomouc", "text": "Caritas – Vyšší odborná škola sociální Olomouc\n\nCaritas - Vyšší odborná škola sociální Olomouc je katolická vyšší odborná škola, jejímž cílem je poskytovat vzdělání a odbornou kvalifikaci pro službu v charitní a sociální sféře, přičemž důraz klade na moderně koncipované komplexní služby a křesťanský přístup ke klientovi. Škola zprostředkovává prezenční i dálkovou formu studia v délce tří let a úzce spolupracuje s CMTF UP, což umožňuje studentům získat spolu s titulem diplomovaného specialisty bez větších obtíží souběžným studiem na CMTF UP titul bakaláře ve stejném oboru. Ke škole náleží knihovna, školní jídelna a kolej s ubytovací kapacitou 86 míst.\n\nIdeu zřízení školy a hrubý rámec jejího poslání prosadil ředitel arcidiecézní charity Jindřich Suchánek. Školu založil olomoucký arcibiskup Jan Graubner v roce 1995, do školské sítě byla zařazena 3. května 1996, v září téhož roku zahájila výuku. Při zajištění prvotního základního vybavení školy sehrála velkou roli pomoc české organizace Křesťanské mezinárodní solidarity.\n\n"}
{"id": "273805", "url": "https://cs.wikipedia.org/wiki?curid=273805", "title": "Erich Wulff", "text": "Erich Wulff\n\nErich Wulff (2. srpen, 1910 ve Schönkirchenu, Holštýnsko - 3. únor 1945, poblíž Flederbornu, Pomořansko - zabit v akci) byl důstojník Waffen-SS v hodnosti SS-Sturmbannführer (Major).\n\nBěhem let 1941 až 1942 slouží na východní frontě jako velitel 3. roty z 26. pěšího pluku (\"Infanterie-Regiment Nr. 26\") ze 30. pěší divize. Za jeho velení je mu udělen 11. ledna roku 1942 německý kříž ve zlatě.\n\nOde dne 20. prosince roku 1943 působí jako náčelník operací u 18. SS-Freiwilligen Panzergrenadier Division „Horst Wessel“ pod velením SS-Brigadeführera Wilhelma Trabandta. Zde působí až do 15. června roku 1944.\n\nPozději od 1. srpna 1944 až do 3. února 1945 působil jako náčelník štábu u 15. Waffen-Grenadier Division der SS (lettische Nr. 1) pod velením SS-Brigadeführera Herberta von Obwurzera.\n\nPři všeobecném ústupu německých vojsk je zabit v boji, když se jeho divize snaží probít z obklíčení. Dne 9. května roku 1945 je na návrh bývalého velitele divize SS-Oberführera Adolfa Axe posmrtně vyznamenán rytířským křížem.\n\nData povýšení\n\n\nVýznamná vyznamenání\n\n"}
{"id": "273807", "url": "https://cs.wikipedia.org/wiki?curid=273807", "title": "Páni z Klenové", "text": "Páni z Klenové\n\nKlenovští z Klenové též \"Klenovští z Klenového a Janovic\" (německy \"Klenowsky von Klenau\" nebo \"von Klenau und Janowitz\"), rytíři, páni později hrabata, patřili k významným českým šlechtický rodům.\n\nJe nepochybné, že Klenovští z Klenové jsou stejného původu jako Janovští z Janovic. Genealogicky jsou Klenovští nejmladší odnoží Janovských z Janovic. Podobné jméno nesli i vladykové Klenovští, kteří však měli přídomek ze Ptení a jiný erb.\n\nPrvní písemná zmínka o majiteli Klenové pochází z roku 1291 a jednalo se o Bohuslava (\"Bohuzlaum de Clenow\"), jehož roku 1291 král Václav II. jmenoval do poselstva zastupujícího českou stranu v jeho sporu s bavorským vévodou Ludvíkem. Páni z Klenové drželi hrad Klenovou, ve starších dobách označovaný jako hrad \"Klenový\".\n\nDalším významným členem tohoto rodu byl Přibík z Klenové (\"Psibiko de Clenow\"). Nemáme žádnou zprávu o tom, kdy se Přibík stal majitelem statku v Klenové. Ale určitě ho držel do své smrti v roce 1465. Na počátku husitské revoluce byl Husovým stoupencem. V roce 1426 se zúčastnil dobytí města Stříbra, které pak zůstalo jeho majetkem až do konce husitských válek. Roku 1432 uzavřel s Rožmberky příměří a roku 1434 přestoupil na katolickou víru. Na straně husitů byl ještě při obléhání Plzně, kde jeho zradu odhalili a on musel uprchnout. I na straně císaře Zikmunda se osvědčil svým vojenským uměním. Nebyl však jenom válečník, ale i politik, který jako jeden z prvních vystoupil proti králi Jiřímu z Poděbrad. Svých válečných zkušeností využil při stavbě nového hradu. V roce 1437 byl vyslán do Basileje, kde se postavil proti kandidatuře Jiřího z Poděbrad na českého krále. Získal Volyni, Protivín a Žinkovy. Zemřel roku 1465.\n\nŠebestián z Klenové a Janovic působil jako hejtman plzeňského kraje, Jan se koncem 16. století stal nejvyšším písařem Království českého. Vilém Klenovský z Klenové a Janovic, císařský komorník a horlivý katolík, byl povýšen usnesením českých stavů 20. února 1614 do stavu českých pánů a v roce 1623 do stavu říšských svobodných pánů, v roce 1629 do panského stavu a v roce 1630 se stal říšským hrabětem (vlastnil například Roupov či Merklín).\n\nPáni z Klenové též drželi Železnou Rudu (Václav hrabě Klenovský, pán z Janovic, ji koupil roku 1758) a Benátky nad Jizerou (Ignác Zikmund z Klenové a z Janovic je koupil roku 1720). Také vlastnili statky v jižních a jihozápadních Čechách např. Měčín, Úsilov či Březinu.\n\nHrabě Jan z Klenové a Janovic ( \"Johann Graf von Klenau, Freiherr von Janowitz\", 1758–1819) válčil v napoleonských válkách, zemřel v Brně jako generál kavalérie a dvorní válečný rada.\n\nMají téměř shodný znak s mateřským rodem Janovských z Janovic. V erbu se nachází ve třech řadách stříbromodře šachované břevno v červeném poli. Janovští z Janovic užívají stejné břevno, v minulosti rovněž obloukovitě prohnuté. Klenotem Klenovských z Klenové jsou rozevřená křídla. Při povýšení do stavu říšských hrabat v Řezně dne 15. října 1630 jim byl erb polepšen přidáním stříbrného srdce do dolní části štítu. Do klenotu mezi křídla byly pod sebe doplněny iniciály „F M R“ což značí zkratky (iniciály) jmen císařů „Ferdinand I., Maxmilián II., Rudolf II.“.\n\nSpojili se s Haranty, Týřovskými, pány z Říčan, Janovskými z Janovic.\n\n"}
{"id": "273808", "url": "https://cs.wikipedia.org/wiki?curid=273808", "title": "Silnice II/267", "text": "Silnice II/267\n\nSilnice II/267 je silnice II. třídy ve Šluknovském výběžku v okrese Děčín, která spojuje přes České území německé sídlo Steinigtwolmsdorf, české Lobendavu a Dolní Poustevnu a německé město Sebnitz. Celková délka silnice je 9,425 km.\n\n\n"}
{"id": "273809", "url": "https://cs.wikipedia.org/wiki?curid=273809", "title": "LILO", "text": "LILO\n\nLILO (Linux Loader) je v informatice univerzální zavaděč (\"\") operačního systému. LILO bylo původně vytvořeno Wernerem Almesbergerem, ale v současnosti je jeho vývojářem John Coffman. V minulosti (kolem roku 2000) byl standardní součástí většiny linuxových distribucí. Původně nahradil zavaděč loadlin a v současnosti (2016) je místo něj používán zavaděč GRUB.\n\nLILO je zavaděč, jehož úkolem je při startu počítače zavést do operační paměti počítače jádro operačního systému a aktivovat ho. Jádro zůstává v paměti počítače aktivní až do jeho vypnutí a řídí chod celého systému. Činnost, při které LILO zavádí jádro do paměti, se nazývá bootování.\n\nZavaděč LILO není závislý na operačním systému ani systému souborů, ze kterého je jádro systému zaváděno. Je schopen nabootovat Linux, DOS, ale i systém Microsoft Windows a to nejen z pevného disku, ale například i z diskety. Při startu zavaděče je možné zvolit až ze šestnácti různých možností. Pro různé volby pak mohou být nastaveny různé parametry předávané jádru, jako například nastavení kořenového souborového systému. LILO může být umístěno buď v master boot recordu (MBR) nebo v bootovacím sektoru vybraného diskového oddíly (partition). Ve druhém případě musí být v MBR jiný zavaděč, který následně načte LILO.\n\nPři zahájení bootování má LILO pro přístup k pevným diskům k dispozici pouze služby BIOSu. Z tohoto důvodu bývalo na starých počítačích možné zavádět jádro pouze z první části větších disků, protože BIOS míval omezení přístupu v reřimu C-H-S na maximální počet válců (cylindrů) od 0 do 1023. Pokud BIOS nabízel modernější přístup k pevnému disku pomocí adresace LBA, bylo zmíněné omezení C-H-S přístupu překonáno.\n\nSoubor lilo.conf se většinou nachází v /etc/lilo.conf. Uvnitř lilo.conf se typicky nacházejí dvě sekce. První sekce definuje globální nastavení obsahující parametry, které specifikují místní bootovací atributy. Druhý typ sekce obsahuje parametry spojené s operačním systémem, který má být načten z obrazu. Tento druhý typ sekce může být opakován až pro 16 různých bootovacích výběrů.\nKdyž LILO načítá sebe sama, vypíše se na monitor slovo „LILO“. Každé písmeno je zobrazeno před nebo po nějaké specifické akci. Když LILO v nějakém okamžiku selže (nemůže pokračovat), je možné ze zobrazených písmen identifikovat problém.\n\nStart kódu zavaděče LILO se skládá ze dvou částí. „První fáze“ ve spouštěcím sektoru a „druhá fáze“ v souboru \"/boot/boot.b\". Během instalace LILO je vytvořen mapový soubor, obvykle \"/boot/map\", kde LILO nachází potřebné odkazy (adresy sektorů), kde se nacházejí zaváděná jádra operačních systémů (Linux kernel, atd.), které by měly být zavedeny do paměti.\n\nPřehled diagnostiky pomocí vypsaných písmen názvu LILO na monitor:\n\n\n\n"}
{"id": "273812", "url": "https://cs.wikipedia.org/wiki?curid=273812", "title": "Sexuální abstinence", "text": "Sexuální abstinence\n\nSexuální abstinence je dočasné nebo trvalé omezení nebo přerušení takzvaného sexuálního života, jímž se v tomto smyslu rozumí zejména soulož. Důvody pro sexuální abstinenci mohou být různé, od čistě vynucených (není dostupný partner) až po praktické (omezení ze zdravotních důvodů) nebo společenské, ideologické či rituální (například celibát).\n\nV některých zeměpisných oblastech musí sexuální abstinenci běžně dodržovat ženy, aby mohly vstoupit do manželství jako panny.\n\n"}
{"id": "273813", "url": "https://cs.wikipedia.org/wiki?curid=273813", "title": "Tadeusz Kościuszko", "text": "Tadeusz Kościuszko\n\nTadeusz Kościuszko, plným jménem \"Andrzej Tadeusz Bonawentura Kościuszko\" [andžej tadeuš bonaventura koščuško], v češtině též \"Tadeáš Kościuszko\" (4. února 1746 – 15. října 1817) byl polský a americký generál, pevnostní inženýr, účastnil se americké války za nezávislost, roznítil protiruské hnutí v rozdělovaném Polsku a byl nejvyšším vůdcem povstání v roce 1794.\n\nTadeusz Kościuszko se narodil ve vesnici Mereczowszczyzna na území Republiky obou národů (nyní Merečevščina v Bělorusku) v únoru 1746. Jeho rodina patřila mezi polsko-litevskou šlechtu a vlastnila malé panství s 31 poddanskými rodinami. V roce 1755 začal navštěvovat školu v Lubieszówě, ale nedokončil ji kvůli rodinným problémům. V roce 1765 vstoupil do školy pro kadety (\"Korpus Kadetów Szkoły Rycerskiej\") ve Varšavě, kde se měli vzdělávat budoucí důstojníci polské armády. V roce 1768 dokončil studia v hodnosti kapitána. V tomtéž roce vypukla v Polsku občanská válka (povstání Barské konfederace) a Kościuszko, zřejmě i z důvodu nerozhodnosti na čí stranu se postavit, opustil Rzeczpospolitu. Na podzim roku 1769 se dostal do Paříže, kde studoval umění na \"Académie royale de peinture et de sculpture\". Rovněž pilně navštěvoval knihovny, bral soukromé hodiny architektury, zajímal se o filozofii osvícenství a ekonomickou teorii fyziokratismu.\n\nV roce 1774 se vrátil do své země, která dva roky předtím prošla prvním dělením mezi okolní mocnosti. Doma zjistil, že jeho rod je bez prostředků, neboť bratr Josef promrhal většinu rodinného majetku. Do armády vstoupit nemohl, protože měla silně omezený počet vojáků. Nějakou dobu pracoval jako učitel v rodině vojvody smolenského vojvodství hejtmana Józefa Sylwestera Sosnowskiho, zamiloval se do jeho dcery Ludwigy, ale otec vztahu nepřál. V roce 1775 se pokusil vstoupit do saské armády, ale bezúspěšně. Nakonec se vrátil do Paříže. Zde se doslechl o vypuknutí revoluce v Severní Americe a rozhodl se zkusit štěstí tam.\n\nKościuszko přijel do Ameriky v srpnu 1776, necelý měsíc po vyhlášení nezávislosti.\n\nZřejmě díky přímluvě generála Lee, pro kterého měl dopis od knížete Czartoryského, byl Kościuszko jmenován inženýrem americké armády. Krátce po příjezdu do Filadelfie 24. září 1776 dostal za úkol zpracovat část opevnění města (oblast u řeky Delaware).\n\nŘadu měsíců Kościuszko fortifikoval různé vojenské tábory Kontinentální armády (mj. Pevnost Ticonderoga). Věhlas mu přinesl přínos jeho fortifikace na americkém vítězství v bitvě u Saratogy. Byla mu svěřena stavba silné pevnosti West Point u řeky Hudson. Toto rozhodnutí podpořil George Washington.\n\nKościuszko byl na vlastní žádost převelen k jižní armádě, kde také jeho inženýrské schopnosti pomohly k vítězstvím Američanů.\n\nV roce 1783 Kongres USA povýšil Tadeusze Kościuszka na generála americké armády. Obdržel také zvláštní poděkování, pozemky (asi 250 ha) a značnou peněžní částku, která mu měla být vyplacena v několika ročních splátkách.\n\nV srpnu 1784 se vrátil do Polska. Kościuszko sledoval události v zemi, kde sílila skupina, která se snažila v Polsku provést reformy. Takzvaný \"Velký Sejm\" nebo \"Čtyřletý Sejm\" probíhající v letech 1788-1792 se snažil tehdejší Polskou republiku napravit. Jedním z prvních přijatých usnesení bylo zvýšení počtu vojáků na 100 tisíc. Pro Kościuszka tak nastala příležitost vojenské kariéry. Dne 12. října 1789 obdržel králem podepsané jmenování generálmajorem korunních vojsk (tedy polských, nikoliv litevských). S tím též byl spojen příjem dvanáct tisíc zlotých ročně.\n\nSnaha Poláků o posílení vlasti vyvolala neklid u Ruska a Pruska, ale i u části polské magnaterie (nejbohatší a nejvlivnější šlechty). Již v dubnu 1792 magnáti Szczęsny Potocki, Seweryn Rzewuski a Franciszek Ksawery Branicki připravili tzv. konfederaci, která rušila usnesení Ústavy 3. května. Garantem obnovení bývalých práv a privilegií šlechtického stavu měla být carevna Kateřina II. Konfederace byla vyhlášena 14. května v pohraniční obci Targowica (targowická konfederace) a o několik dní později ruská armáda na žádost targowiczanů překročila hranice Polska. V Polsku několik měsíců probíhaly přípravy na možnou intervenci, kterých se Kościuszko účastnil a za nepřítomnosti Józefa Poniatowského přebíral velení cele divize. Na začátku května 1792 bylo polské vojsko reorganizováno, velitelem korunního (polského) vojska o počtu asi 17 tisíc vojáků král jmenoval knížete Józefa Poniatowského. Velitelem jedné ze tří divizí, které tvořily korunní armádu, se stal Tadeusz Kościuszko.\n\nKdyž 18. května 1792 ruská vojska v počtu asi 100 tisíc vojáků vkročila na území Rzeczpospolité, začala polsko-ruská válka. Litevská armáda (vedle korunního vojska druhá část armády Rzeczpospolité) v důsledku zrady velitele Ludvíka Wirtemberského nekladla útočníkům skoro žádný odpor. Korunní armáda (polské části republiky) neměla dost sil zadržet vojsko vstupující na Ukrajinu, jen se jí podařilo ustoupit za Bug.\n\nKościuszko se vyznamenal v bitvách u Vladiměře (17. července), u Zieleńců (18. června a Dubienky (18. července 1792), za což obdržel řád Virtuti Militari. Po těchto bojích bylo 1. srpna 1792 podepsáno jmenování Kościuszka generálporučíkem. Než však jmenování dorazilo do ležení korunní armády u Sieciechowa, rozšířila se zpráva o přistoupení krále k targowické konfederaci a rozkaz přerušit veškeré akce proti ruským vojskům.\n\nVětšina politických činitelů se chystala opustit zemi (zejména do Saska – Drážďan a Lipska), Kościuszko také. V srpnu mu Národní zákonodárné shromáždění revoluční Francie udělilo titul čestného občana Francie. V Lipsku Kościuszko pobyl jeden, dva týdny, pak odejel do Paříže, kde se snažil získat podporu Francie pro plánované povstání, ale konkrétní závazky neobdržel.\n\nV lednu 1793 Prusko a Rusko podepsaly dohodu o druhém dělení Polska, který ratifikoval polský Sejm, svolaný do Grodna. Polsko se zmenšilo na přibližně 200 tisíc čtverečních kilometrů se 4 milióny obyvatel.\n\nPo návratu z Paříže do Drážďan v červnu 1793 Kościuszko vypracoval koncepci organizace národního povstání. V podobě instrukce se dostala do země, kde měly proběhnout příslušné přípravy.\n\nV zemi však zatím došlo k vynucenému rozhodnutí o značné redukci polského vojska a v březnu 1794 ruské úřady narazily na stopu varšavské odbojové organizace. Za této situace se Kościuszko rozhodl zahájit povstání i přesto, že dosud nebyly podle jeho instrukcí provedeny veškeré přípravy. Pravděpodobně 15. března vyrazil z Drážďan do Krakova.\nKościuszkovo povstání (v polštině známé jako \"Insurekcja kościuszkowska\") vypuklo 12. března 1794 a skončilo 16. listopadu téhož roku kapitulací posledních oddílů před Alexandrem Suvorovem. Kościuszko coby vrchní velitel (Naczelnik) na náměstí v Krakově 24.3. přísahal \"věrnost Bohu a národu\". S vojáky i selskou pěchotou 4.4.1794 porazil carského generála Tormasova u Raclawic. Během bojů hrál zásadní roli a proto je tento odboj pojmenován po něm. Ne že by snad byl jednoznačně nezpochybnitelným vůdcem, který centralizovaně ovládal a řídil celý chod povstání, ale představoval jakési pojítko, často i znesvářených stran, a postupně i určitý symbol protiokupačních bojů. Dne 10. října v bitvě u Maciejowic byl Kościuszko zraněn a zajat Rusy. Byl uvězněn v petropavlovské pevnosti v Petrohradě.\n\nV roce 1796 car Pavel I. propustil Kościuszka, který souhlasil s tím, že složí přísahu věrnosti, za což car propustil 20 000 Poláků. Kościuszko emigroval do Spojených států, odkud se však v roce 1797 vrátil do Evropy.\n\nV letech 1798-1808 žil v Bréville u Paříže a podílel se na vytváření polských legií v Itálii. Na podzim 1799 se setkal s Napoleonem. Kościuszko byl proti spojování polské otázky s Napoleonem, kterému nedůvěřoval.\n\nV roce 1799 se podílel na založení Společnosti polských republikánů. Bylo mu připisováno autorství v roce 1800 vydané brožury \"Czy Polacy mogą wybić się na niepodległość?\" (\"Mohou se Poláci zmoci na nezávislost?\"), jejímž autorem byl polský jakobín Józef Pawlikowski. V roce 1808 publikoval knihu \"Obroty artylerii konnej\" (Manévry jízdní artilerie). Pravděpodobně v roce 1808 odcestoval do Solothurnu ve Švýcarsku za Franciszkem Zeltnerem a usadil se v domě na ulici Gurzelngasse 12, kde strávil poslední roky svého života a zemřel. Od roku 1936 se zde nachází Kościuszkovo muzeum.\n\nCar Alexandr I. Pavlovič několikrát sliboval obnovení Polska. Po Napoleonově abdikaci Kościuszko napsal ruskému carovi Alexandrovi, aby se prohlásil ústavním králem celého Polska a aby do deseti let zrušil robotu. V roce 1815 car Alexandr I. Pavlovič chtěl získat Kościuszkův souhlas s vytvořením tzv. Polského království (Kongresovky) a pozval Kościuszka do Vídně. Když Kościuszko zjistil, že plánované Polské království má být menší než Varšavské knížectví, tak prohlásil, že to \"je výsměch\" a opustil Vídeň..\n\nV roce 1818 byly ostatky Tadeusze Kościuszka převezeny do Polska a pochovány v kryptě wawelské katedrály. Srdce vojevůdce je uloženo v urně v královském zámku ve Varšavě. Na jeho paměť byla také v Krakově nasypána Kościuszkova mohyla.\n\nVe státě Indiana v USA je po něm pojmenován okres \"Kosciusko County\" a ve státě Mississippi městečko \"Kosciusko\". Na paměť Tadeusze Kościuszka pojmenoval cestovatel Paweł Edmund Strzelecki jím objevenou nejvyšší horu Austrálie Mount Kosciuszko.\n\n\n"}
{"id": "273814", "url": "https://cs.wikipedia.org/wiki?curid=273814", "title": "Sigma", "text": "Sigma\n\nSigma či Sígma (Velké písmeno Σ, malé písmeno σ nebo na konci slova ς, řecký název σῖγμα) je osmnácté písmeno řecké abecedy. V systému řeckých číslic má hodnotu 200.\n\nSymbol sigma má v mnoha vědních oborech ustálený význam, v němž se používá.\n\n\n\nVelké písmeno sigma se někdy zjednodušovalo na znak Ϲ (U+03F9 GREEK CAPITAL LUNATE SIGMA SYMBOL), velmi podobný latinskému písmenu C.\n\nV Unicode je podporováno jak\n\nV HTML je možné je zapsat pomocí &#931; respektive &#963; respektive &#962;, případně pomocí HTML entit\n&Sigma; respektive &sigma; respektive &sigmaf;.\n"}
{"id": "273815", "url": "https://cs.wikipedia.org/wiki?curid=273815", "title": "Sigma (rozcestník)", "text": "Sigma (rozcestník)\n\nOznačení Sigma se užívá ve více významech:\n\n"}
{"id": "273818", "url": "https://cs.wikipedia.org/wiki?curid=273818", "title": "Sigma Corporation", "text": "Sigma Corporation\n\nSigma Corporation je japonská firma, založená v roce 1961, vyrábějící fotografickou techniku – fotoaparáty, objektivy, blesky a další fotografické příslušenství. Především je známa jako výrobce objektivů, kompatibilních s fotoaparáty jiných velkých výrobců (např. Canon, Nikon, Pentax, Konica Minolta, Sony, Olympus).\n\n"}
{"id": "273821", "url": "https://cs.wikipedia.org/wiki?curid=273821", "title": "Knol", "text": "Knol\n\nKnol byl v letech 2008 až 2012 projekt firmy Google se snahou vytvořit encyklopedii psanou odbornými uživateli, kteří se o dané téma zajímají. Aplikaci společnost představila již v prosinci 2007 a oznámila, že je v uzavřeném beta testu. Veřejná beta verze byla spuštěna 23. července 2008. Mnohými médii byla vnímán jako snaha o konkurenci projektům, jako je Wikipedie a jiné internetové encyklopedie, sám Google ale říkal, že se jedná spíše o jejich doplnění. Slovo \"Knol\" je odvozeno od slova \"knowledge\" (znalost) a mělo zároveň označovat jednotku znalostí v tomto projektu.\n\nJednotlivé články měly svého autora, který ke spolupráci mohl (a také nemusel) přizvat další uživatele, jimž také mohl editování článku povolit. Autor si také mohl připojit ke článku reklamu, což byla odměna za vykonanou práci. K jednomu tématu mohlo existovat více článků od různých autorů. Jejich kvalita byla hodnocena čtenáři.\n\nNa podzim 2011 společnost Google oznámila na svém blogu, že Knol bude ukončen 1. dubna 2012, avšak vložená data budou autorům k dispozici pro export do jiných systémů až do 1. října téhož roku.\n\n"}
{"id": "273823", "url": "https://cs.wikipedia.org/wiki?curid=273823", "title": "Medná", "text": "Medná\n\nMedná () je vesnice, která spadá pod obec Srby. Leží 1 km na západ od Srb. Je tvořena 14 obývanými domy, které se rozprostírají kolem návsi a nevelkého rybníka. V roce 2011 zde trvale žilo 28 obyvatel. Poměr úmrtnosti k nově narozeným byl pro rok 2007 - 1:1.\n\nJméno vesničky je patrně odvozováno od naturálních dávek medu placených z Medné vrchnosti.\n\nO přítomnosti lidí v dobách písmem nezaznamenaných svědčí i halštatské mohyly v okolních lesích. První zmínka o obci pochází z roku 1234. Prokazatelný je ale až rok 1528. V roce 1587 zde stálo 10 dvorů, z nichž dva měli naturální povinnosti k nápravníkovi kocourovskému.\n\nV roce 1654 zde žilo 11 hospodářů, o sto let později bylo zaznamenáno 15 čísel popisných a roku 1939 zde bydlelo 101 osadníků německé národnosti.\n\n"}
{"id": "273824", "url": "https://cs.wikipedia.org/wiki?curid=273824", "title": "Priessnitz (hudební skupina)", "text": "Priessnitz (hudební skupina)\n\nPriessnitz je jesenická rocková skupina, jejíž ústřední autorskou dvojicí je zpěvák, skladatel a textař Jaromír Švejdík a kytarista Petr Kružík. Za předchůdce Priessnitz je považována punková kapela založená v roce 1986 Chlapi z práce. V roce 1989 se z Chlapů z práce stávají Priessnitz a začíná se psát historie jedné z nejosobitějších českých kapel. Kapela má na kontě 9 alb, z nichž to poslední s názvem Beztíže – dle jejich vyjádření poslední – bylo vydáno v říjnu 2016 a Priessnitz s ním vyrazil na turné po českých městech. Medailonkem kapely bylo natočení pořadu Kombo Českou televizí, ve kterém se divák seznámí s téměř 30letou historií Priessnitz. V roce 2016 byla skupina nominována v Cenách české hudební kritiky Apollo za album Beztíže. Akademie populární hudby v Cenách Anděl 2016 nominovala Priessnitz v kategoriích píseň roku (Mrzáci) a skupina roku.\n\n\n"}
{"id": "273826", "url": "https://cs.wikipedia.org/wiki?curid=273826", "title": "Herbert von Obwurzer", "text": "Herbert von Obwurzer\n\nHerbert von Obwurzer (26. června 1888 - 26. ledna 1945) byl rakouský veterán první světové války, expert na horské jednotky a důstojník Waffen-SS v hodnosti SS-Brigadeführer \"und Generalmajor der Waffen-SS\".\n\nHerbert Obwurzer se narodil 26. června roku 1888 ve městě Innsbruck v tyrolské části Rakouského císařství, jako syn plukovníka rakouské císařské armády Bernda Obwurzera, který padl na podzim roku 1914 při bojích na území Polska. Po jeho smrti byla jeho rodina oprávněna honosit se šlechtickým titulem \"\"von\"\", který si Herbert přidal ke jménu.\n\nPo dokončení studií na školách v Innsbrucku a ve Vídni maturoval v roce 1907. Následně na to vstupuje rakouské císařské armády, kde je nejprve zařazen ke kadetní škole pěšího vojska. Po dokončení školy je mu 17. srpna roku 1907 udělena hodnost praporčík (\"Fähnrich\") a jeho prvním služebním postem se mu stává dragounský pluk \"Kaiser Ferdinand I.\" (\"Dragoner-Regiment \"Kaiser Ferdinand I.\"\"), kde slouží až do začátku srpna roku 1914.\n\nStejný rok je povýšen do hodnosti \"Oberleutnant\" (Nadporučík) a převelen ke dragounskému pluku \"Erzherzog Albrecht\" (\"Dragoner-Regiment \"Erzherzog Albrecht\"\"). Během první světové války vystřídá ještě několik jednotek a jeho poslední se mu stává 1. tyrolský císařský pluk myslivců (\"Tiroler Kaiserjäger-Regiment Nr. 1\"), kde velí rotě u III. praporu. Během války byl jednou raněn, několikrát vyznamenán a jeho poslední hodnost je \"Hauptmann\" (Kapitán).\n\nRoku 1920 vstupuje do řad jednotek Freikorps a je zařazen k Železné divizí pod velením majora Josefa Bischoffa se kterou se účastní bojových akcí v Pobaltí, kde bojuje proti komunistickým ozbrojeným silám a účastní se také osvobození Rigy.\n\nPo návratu do rodného Tyrolska je nejprve členem tyrolské domobrany (\"Tiloler Heimatwehr\"), kde slouží jako štábní důstojník u Dr. Richarda Steidleho, který je velitelem celé organizace. Následně slouží i jako styčný důstojník u bavorské domobrany. Později se živí jako statkář až do počátku 30. let.\n\nNutno podotknout, že během roku 1923 se žení a se svojí ženou má později dceru.\n\nK 1. červnu roku 1930 vstupuje do rakouské odnože NSDAP a zhruba ve stejnou dobu se stěhuje do Německa. Během roku 1932 absolvuje ještě semestr na univerzitě ve Vídni.\n\nOd roku 1934 zastával různé hospodářské funkce týkající se obchodu, ekonomiky a různých vědeckých záležitostí u vedoucí kanceláře NSDAP a již v lednu roku 1934 pracoval v oddělení pro stejné záležitosti pod vedením Rudolfa Hesse. Následně je jmenován zástupcem Bernharda Köhlera, který se stává vedoucím oddělení hospodářské politiky.\n\nKe konci srpna roku 1936 opouští své poslední působiště a stává se náměstkem pro ekonomické záležitosti u německého sklářského průmyslu a zde působí až do roku 1939. V roce 1937 podstupuje několik cvičení se 67. pěším plukem ze 23. pěší divize generála Waltera von Brockdorffa.\n\nS vypuknutím druhé světové války vstupuje opět do armády v hodnosti majora v záloze a je zařazen ke 67. pěšímu pluku ze 23. pěší divize generála Waltera von Brockdorffa. S divizí se účastní německého útoku na Polsko a za své zásluhy ve velení praporu si vyslouží oba stupně železného kříže. Následně slouží ještě u 411. pěšího pluku ze 122. pěší divize generálporučíka Sigfrida Macholze, kam je převelen, aby velel II. praporu. S divizí je odvelen na východní frontu, kde slouží až do července roku 1942, kdy je povýšen do hodnosti \"Oberstleutnant der Reserve\" (Podplukovník v záloze) a odvelen zpět do Německa.\n\nK 1. srpnu 1942 je přeložen ke Waffen-SS v hodnosti SS-Obersturmbannführer der Reserve a zařazen ke 6. horské divizi SS „Nord“, kde střídá SS-Standartenführera Hanse Scheidera ve velení 11. pluku horských myslivců SS. Zde setrval až do 11. března roku 1943, než jej ve velení pluku vystřídal SS-Standartenführer Berthold Maack.\n\nV lednu roku 1943 je povýšen do hodnosti SS-Standarteführer der Reserve (Plukovník v záloze) a odvelen ke Jugoslávie, aby se jako velitel 13. chorvatské horské divize SS „Handschar“ ujal jejího sestavení. V počátku srpna téhož roku byl však na přímý rozkaz říšského vůdce SS Heinricha Himmlera nahrazen SS-Brigadeführerem Karl-Gustavem Sauberzweigem a převelen na krátkou dobu ke V. dobrovolnickému horskému sboru SS.\n\nNásledně je převelen ke 1. motorizované pěší brigádě SS, kde přebírá velení 8. pěšího pluku SS po SS-Standartenführerovi Augustu-Wilhelmu Trabandtovi. Jednotce velí i poté, co je brigáda rozšířena na 18. dobrovolnickou divizi tankových granátníků SS „Horst Wessel“ a jeho pluk přejmenován a přečíslován na 39. granátnický pluk SS (\"SS-Grenadier-Regiment Nr. 39\").\n\nV polovině března roku 1944 je převelen ke 15. výcvikové a záložní granátnické brigádě SS (\"SS-Grenadier Ausbildungs und Ersatz Brigade 15\") a stává se jejím velitelem. Zde jej v červnu téhož roku střídá ve velení SS-Standartenführer Bruno von Bredow a von Obwurzer je povýšen do hodnosti SS-Oberführer (\"Starší plukovník\").\n\nJeho posledním velitelským postem se mu stává 15. lotyšská granátnická divize SS, kde ve velení divize střídá SS-Brigadeführera Nikolause Heilmanna, který je odvelen.\n\nAvšak v lednu roku 1945, během ústupových bojů v Polsku v okolí města Gdaňsk, je zabit sovětskými jednotkami, když provádí inspekci divizní jednotky poblíž Nakelu. V souvislosti s tím je posmrtně povýšen do hodnosti SS-Brigadeführer \"und Generalmajor der Waffen-SS\".\n\n\n\n"}
{"id": "273827", "url": "https://cs.wikipedia.org/wiki?curid=273827", "title": "Luis de Góngora y Argote", "text": "Luis de Góngora y Argote\n\nLuis de Góngora y Argote (11. července 1561 Córdoba – 23. května 1627 tamtéž) byl španělský básník, dramatik a kněz, vrcholný představitel období Siglo de Oro („zlatý věk“), vůdčí postava literárního směru známého jako kulteranismus, později též góngorismus. Jeho nejznámějšími díly jsou čtyřdílná alegorická poéma \"Samoty\" a veršovaná \"Báje o Ákidovi a Galatei\".\n\nLuis byl synem právníka dona Francisca de Argote a vznešené paní Leonor de Góngora. Studoval práva v Salamance a vstoupil do mnišského řádu. Pro náklonnost ke kartám, hazardním hrám a corridě mu však byla roku 1588 udělena biskupská upomínka. Vrátil se do rodné Córdoby, odkud později vycestoval do Galicie, Navarry a obou Kastilií. V té době už psal sonety, romance a satiry.\n\nPo dalším návratu do Córdoby roku 1609 sílí barokní napětí jeho veršů. Mezi lety 1610–1611 píše skladbu \"Oda a la toma de Larache\" a roku 1613 svého \"\"Polyféma\"\", skladbu psanou ve stancích, jež parafrázuje jednu z pasáží Ovidiových \"Proměn\" (Kniha XIII); šlo o oblíbené téma, jež zpracovával také Góngorův současník Luis Carrillo y Sotomayor. Ještě téhož roku zveřejňuje u královského dvora svou ambiciózní, avšak nedokončenou skladbu: \"Samoty\". Jejich rozšíření vyvolalo velkou polemiku o temnosti a afektovanosti Góngorova stylu a přineslo mu řadů následovníků (a epigonů), kteří jsou proto někdy označováni jako \"culteranos\" (kultisté či kulteranisté — Salvador Jacinto Polo de Medina, Hortensio Félix Paravicino, Francisco de Trillo y Figueroa, Gabriel Bocángel, sestra Juana Inés de la Cruz, Pedro Soto de Rojas, Miguel Colodrero de Villalobos); získal ovšem i řadu odpůrců, a to i ze strany konceptistů, jako byl Francisco de Quevedo, či autorů jako Lope de Vega nebo Lupercio y Bartolomé Leonardo de Argensola. Góngorova sláva a prestiž se rychle rozšířila, zvláště poté, co jej Filip III. Španělský jmenoval dvorním kaplanem. Na dvoře žil až do roku 1626, ovšem za neustálých finančních problémů, neboť bylo velmi obtížné najít stálého mecenáše. Zároveň u něho propuklo kornatění tepen. O rok později, kdy ztratil paměť, odebral se naposled do rodné Córdoby, kde zemřel v naprosté chudobě.\n\nPřestože Góngora svá díla oficiálně nevydal (v roce 1623 se o to ovšem neúspěšně pokusil), kolovaly jeho verše z ruky do ruky v rukopisných kopiích a následně se objevovaly v různých zpěvnících a antologiích, ať již se svolením autorovým, či bez něj. Během let vzniklo přesvědčení, že nejvíce relevantním (autorizovaným) rukopisem je tzv. \"Chacónův manuskript\", jehož autorem byl Antonio Chacón a adresátem kníže Gaspar de Guzmán y Pimentel a jenž obsahuje vysvětlivky samého Góngory a chronologii jednotlivých básní; protože je však věnován takto vznešené osobě, zříká se dílek satirických a lascivních. V roce Góngorovy smrti pak Juan López Vicuña publikoval soubor \"Obras en verso del Homero español\", jenž je rovněž pokládán za důvěryhodný zdroj k ustavení góngorovského korpusu; roku 1633 byl však zabaven inkvizicí. Přes relativně obtížnou dostupnost Gógorových spisů se jim však dostalo cti být komentovány předními dobovými autory (Salazar Mardones, Pedro de Valencia a další).\n\nGóngorova poesie bývá rozdělována do dvou „bloků“. Zatímco v mládí složil množství romancí, letrillas a sonetů v barokně-konceptistním duchu, druhé období „velkých skladeb“ (\"poemas mayores\") je již plně v intencích metaforami a aluzemi obtěžkaného, ornamentálního kulteranismu.\n\n\"Samoty\" (Soledades) jsou poměrně rozsáhlou básnickou skladbou v silvách. Jsou rozděleny do čtyřech částí, z nichž každá alegoricky odpovídá jednomu věku lidského života a jednomu ročnímu období; nazývají se \"Soledad de los campos\" (Samota polí), \"Soledad de las riberas\" (Samota břehů), \"Soledad de las selvas\" (Samota hvozdů) a \"Soledad del yermo\" (Samota pouště). Góngora však dokončil kromě věnování knížeti z Béjaru jen dvě první, přičemž posledních 43 veršů druhé z nich bylo připojeno až po několika letech.\n\nSyžet první samoty se nepodřizuje zavedeným mytologickým látkám, přestože se jednou z nich inspiruje, a to tou epizodou z \"Odysseje\", v níž vystupuje Nausikaa: mladík, jenž ztroskotal na moři, přijíždí k pobřeží, kde se ho ujímají pastevci. To je však pouze úvodem k \"zběsilosti popisu\" okolní krajiny, v jejíž invenčnosti je také spatřována hlavní hodnota skladby – přestože v poslední době především někteří opět vyzdvihují i její narativní stránku. Góngora představuje arkadskou krajinu a přírodu, kde je všechno plné divů a kde člověk nalézá štěstí v bohatství vjemů; inspirován epikureismem Góngora zobrazuje nejenom duševní hnutí, ale i pocity těla, přičemž vykazuje z básně pryč vše zlé a nepříjemné.\n\n\"Samoty\" vyvolaly veliké spory svou estetickou smělostí a temností \"hyperkultsimu\"; nechvalně se o nich vyjádřil i Francisco de Quevedo, Lope de Vega, Conde de Salinas či Juan de Jáuregui, který přímo proti nim složil \"Antídoto contra las Soledades\" a \"Ejemplar poético\". Našly si ovšem i své zastánce a pokračovatele: jsou mezi nimi Francisco Fernández de Córdoba, Conde de Villamediana, Gabriel Bocángel, Miguel Colodrero de Villalobos, za Atlantikem pak Juan de Espinosa Medrano a mexická sestra Juana Inés de la Cruz. \"Samoty\" obohatily španělskou lyriku o mnoho novotvarů, z nichž některé se posléze ujaly i v běžné španělštině, a o nové výrazové prostředky, uvolnivše syntax až na hranici srozumitelnosti.\n\nObtížná srozumitelnost a zároveň jedinečnost \"Samot\" dala vzniknou tradici komentářů, a to již v 17. století. Mezi významné autory komentářů patří José García de Salcedo Coronel, autor třídílné komentované edice (1629–1648), José Pellicer de Ossau či Cristóbal de Salazar Mardones. V 18. a 19. století, kdy bylo na baroko zpětně pohlíženo jako na temný věk nikoliv vybraného vkusu, upadla Góngorova díla (zejména jeho druhého, plně barokního období) téměř do zapomnění. O to větší pozornosti a slávy se mu dostalo po první světové válce, kdy v celou Evropou prošla vlna obnoveného zájmu o baroko. Nejvýznamnější španělské meziválečné literární hnutí – Generace 27 – svým názvem připomíná třísté výročí Góngorovy smrti. Obdiv se stupňoval až k pokusům o dokončení \"Samot\"; jeden z nich podnikl Rafael Alberti (\"Soledad tercera\"). Dámaso Alonso napsal prozaický převod \"Samot\", který doprovází dílo i v českém překladu.\n\nLuis de Góngora složil také tři dramatické kusy: \"Las firmezas de Isabela\" (1613), \"La Comedia venatoria\" a \"El doctor Carlino\", z nichž poslední zůstala nedokončena a později ji přepracoval Antonio de Solís.\n\n"}
{"id": "273838", "url": "https://cs.wikipedia.org/wiki?curid=273838", "title": "Murray Walker", "text": "Murray Walker\n\nGraeme Murray Walker, známější jako Murray Walker (10. října 1923), je sportovní komentátor závodů Formule 1. Narodil se v anglickém Birminghamu. Dlouhou dobu pracoval pro stanici BBC a pak přešel do ITV. Zejména ve Spojeném království je znám pro svůj zanícený komentátorský styl.\n"}
{"id": "273841", "url": "https://cs.wikipedia.org/wiki?curid=273841", "title": "Archeanaktovci", "text": "Archeanaktovci\n\nArcheanaktovci (též Archaianaktovci) je označení starořeckého rodu vládnoucího Bosporské říši. Z historických pramenů o něm není nic známo, pouze Diodóros Sicilský v ojedinělé zmínce uvádí, že v roce 438 př. n. l. skončila na Bosporu Kimmerském 42 let trvající vláda králů, \"„kterým bylo dáno jméno Archaianaktovci“\". Jejich nástupcem se stal Spartokos I. zakládající rod Spartokovců, nicméně okolnosti změny vlády jsou neznámé.\n\nPůvod rodu Archeanaktovců je neznámý. Někteří badatelé se domnívají, že jméno je fiktivní a vzniklo až následně pro označení dávných králů už neznámého jména z řeckého spojení αρχαιος - \"„starý“\", \"„dávný“\" a ανακτες - \"„vládci“\", jiní je spojují s historicky doloženým milétským občanem, který je označen jako \"„syn Archeanaktův“\" a který žil v době, kdy milétská výprava založila kolonii Pantikapaion, budoucí středisko Bosporské říše (dnešní Kerč).\n\nNa charakter vlády Archeanaktovců lze usuzovat pouze nepřímo ze soudobých událostí a z archeologických pramenů. Její počátek souvisí s rokem 480 př. n. l., kdy se Skythové, posílení neúspěchem předchozí výpravy perského krále Dareia I. proti sobě, pokusili využít perského útoku na evropské Řecko a severní černomořské řecké obce takto ponechané bez pomoci zničit. Proto byly stavěny kamenné hradby osad a zejména vybudován obranný val s příkopem protínající celý Kerčský poloostrov, jehož účelem bylo chránit území proti vpádu kočovných kmenů. Val ovšem také připouštěl, aby součástí Bosporské říše bylo místní nekočovné obyvatelstvo, čímž bylo od počátku umožněno mísení obou kultur.\n\nVláda rodu skončila za blíže neznámých okolností roku 438 př. n. l. nástupem Spartoka I.\n"}
{"id": "273842", "url": "https://cs.wikipedia.org/wiki?curid=273842", "title": "Autodesk Inventor", "text": "Autodesk Inventor\n\nAutodesk Inventor je parametrický, adaptivní 3D modelář – softwarová CAD aplikace firmy Autodesk. Již více než 10 let je Inventor světově nejprodávanější strojírenskou 3D CAD aplikací. Konkurenčními aplikacemi jsou např. SolidWorks, Pro/ENGINEER, Catia nebo Solid Edge.\n\nAutodesk Inventor je Windows aplikace. Aktuální verzí je Inventor 2019 pro Windows 7, Windows 8 a 8.1, Windows 10. Inventor je dodáván v 64bitové verzi. Existuje řada lokalizovaných verzí Inventoru, mj. i verze česká.\n\nInventor obsahuje funkce pro adaptivní a parametrické 3D navrhování, tvorbu 2D výkresové dokumentace, prezentace a fotorealistické vizualizace a animace, i správu dokumentů a konstrukčních dat. Funkce původní české aplikace Mechsoft Profi nyní tvoří základ pro Inventorem podporované modelování řízené fyzikálními vlastnostmi konstruovaného výrobku – tzv. „funkční navrhování“.\n\nZáklad konstruování v Inventoru tvoří \"součásti\" (parts, IPT), jejichž geometrie může být odvozena od parametrických 2D \"náčrtů\" (sketch). Tyto součásti pak mohou být kombinovány a vázány různými typy vazeb do \"sestav\" (assembly, IAM). Při změně kóty, parametru nebo geometrie automaticky přegenerována a aktualizována celá 3D sestava, včetně její výkresové dokumentace (pohledy, řezy, detaily, kusovníky). Vedle standardních nástrojů pro tvorbu objemových a povrchových 3D modelů obsahuje Inventor rovněž funkce pro modelování plechových součástí, svařence, ocelové konstrukce. Modul Inventor Studio nabízí pokročilý rendering a animace. Vestavěná SQL databáze „Obsahové centrum“ obsahuje statisíce normalizovaných součástí (vč. ISO, DIN, ANSI) pro použití v sestavách Inventoru.\n\nPro tvorbu výkresové dokumentace nabízí Inventor 2D funkce podobné programu AutoCAD a výkresy zpracovává ve formátu DWG (nebo IDW). Pracuje i s datovými CAD formáty řady dalších 3D aplikací. Publikuje rovněž výkresy a modely do formátu DWF, DWFx (2D/3D) a PDF (2D/3D).\n\nAutodesk Inventor existuje jednak v základní verzi a jednak v rozšířené verzi \"Inventor Professional\" (AIP). Ta obsahuje navíc funkce pro pevnostní výpočty (MKP/FEM), potrubní systémy, kabelové svazky, dynamické simulace a generativní navrhování. Obě verze aplikace jsou součástí konstrukčních sad \"Autodesk Design Suite\", např. \"Autodesk Product Design Suite\" a \"Autodesk Factory Design Suite\". Sady Inventoru jsou dodávány včetně programů AutoCAD, AutoCAD Mechanical, Mechanical Desktop (Autodesk ohlásil ukončení vývoje této aplikace a její podporu, kterou ukončil v roce 2013) a Autodesk Vault (síťová správa dokumentů), popř. dalších aplikací. Omezenou verzí Inventoru určenou pro parametrické modelování součástí je \"Inventor LT\". Pro CAM funkce je určen \"Inventor HSM\". Základní CAM funkce Inventoru jsou k dispozici ve volně dostupném modulu \"Inventor HSM Express\".\n\nHistorie:\n\n\n"}
{"id": "273847", "url": "https://cs.wikipedia.org/wiki?curid=273847", "title": "Vrh", "text": "Vrh\n\nVrh má více významů:\n\n\nSlovo Vrh ve významu vrch se také vyskytuje v jihoslovanských místopisných názvech:\n\n"}
{"id": "273857", "url": "https://cs.wikipedia.org/wiki?curid=273857", "title": "Klášter Santo Domingo de Silos", "text": "Klášter Santo Domingo de Silos\n\nKlášter Santo Domingo de Silos (šp. \"Monasterio de Santo Domingo de Silos\") je benediktinský klášter v kastilské provincii Burgos v obci Santo Domingo de Silos.\n\nByl založen roku 929 a v 11. století zasvěcen sv. Dominikovi Silosskému. V klášteře působilo významné scriptorium a společně s knihovnou katedrály v Toledu byla místní knihovna hlavním zdrojem liturgických knih věnovaných mozarabskému ritu. Klášterní budovy jsou ukázkou vrcholné románské architektury. V klášteře byl část svého dětství vychováván Dominik de Guzmán, pozdější zakladatel Řádu bratří kazatelů, jehož rodiče pojmenovali po patronu kláštera.\n\n"}
{"id": "273863", "url": "https://cs.wikipedia.org/wiki?curid=273863", "title": "Sněhová koule", "text": "Sněhová koule\n\nSněhová koule je koule vytvořená ze sněhu nebo ledové tříště. Může být více typů: házecí, stavební a přirozeného původu.\nMenší, házecí koule se vytváří tím, že se rukama s polozavřenými dlaněmi upěchuje sníh tak, že vznikne kompaktní sněhová hmota, která má přibližně tvar koule o průměru asi 8 až 14 cm. Sněhové koule se používají při různých hrách, např. při boji s jejich použitím jako střelivem - koulování. Při tvorbě sněhové koule je velmi důležitý tlak, jakým je sníh stlačován. Při malém tlaku vzniká lehká a jemná koule. Větší tlak způsobuje částečné tání sněhu, při kterém vzniká ledová kaše. Po uvolnění tlaku se kaše zpět mění v led. Výsledkem může být těžká a tvrdá ledová koule, \"ledovka\", která může při koulování způsobit i vážné zranění. Proto bývá při koulování zakázáno ledovky vyrábět a používat.\nSněhová koule může být také velká koule sněhu, která vzniká válením menší a nabalováním sněhu čím dál větší koule po zasněžené ploše, kdy válením malé sněhové koule se postupně nabalují další a další vrstvy sněhu. S každou další převalením se koule dále zvětšuje. Při úmyslném válení takto vzniká materiál pro stavbu sochy sněhuláka nebo sněhových staveb, jako je iglú nebo sněhový hrad. Stavební sněhová koule může mít průměr asi půl až celý metr.\nNa svazích se také vytváří sněhové koule samovolně, kdy se kutálí s prudšího svahu. Tak se koule zvětšuje do někdy až mimořádně velkého a nebezpečného tělesa v pohybu, ohrožujícího lidi, živočichy nebo věci v údolí. \nPrincip postupného nalepování, samovolné nebo úmyslné zvětšování věcí a dějů nabalováním, rozšiřováním se označuje přeneseně jako \"efekt sněhové koule\".\nSněhové kouli se říká polsky śnieżka, tj. jméno hory \"Sněžka\" má právě tento význam. \n"}
{"id": "273864", "url": "https://cs.wikipedia.org/wiki?curid=273864", "title": "Plzák černý", "text": "Plzák černý\n\nPlzák černý (\"Arion ater\") je běžný suchozemský plž z rodu plzák (\"Arion\"),\n\nDospělý jedinec dosahuje 10 až 13 cm. Hlavní část těla tvoří svalnatá noha. Je to dlouhý svalnatý orgán pokrytý hlenem. Jeho vlnitý pohyb vychází z principu, kdy se první část nohy nadzvedne a on se celý posune dopředu.\n\nNa svrchní straně je zrnitý plášť s dýchacím otvorem. Je tvořen lehce vyvýšenou tkání. Pro plzáka je tato část životně důležitá. Ukrývá totiž většinu důležitých orgánů, mimo jiné i plíce. Ty jsou velmi hustě protkány cévami. Jedná se o jednoduchou dutinu, do které je vzduch nasáván dýchacím otvorem umístěným po pravé straně.\n\nTento živočich je hlenem izolován od podkladu a může se tak pohybovat i po nerovném povrchu. Stříbřitá slizovitá stopa se mu ale může stát osudnou, pokud se po ní vydá had. Jediným krytím je pro něj obranné postavení. Skulí se do tvaru sevřeného klubíčka a vyčkává, až nebezpečí pomine.\n\nZeměpisné rozšíření plzáka černého je v oblasti severní Evropy a druhotně též v Severní Americe. Tento druh není ohrožen a proto není legislativní ochrana potřeba.\n\nPlzáci patří mezi tzv. nahé plže, to znamená, že nemají vápenitou schránku, což je výhodné z hlediska hledání potravy. Tito tvorové nejsou tedy závislí na vápníku a mohou žít i na písčitých půdách nebo v kyselých močálech, které jsou o vápník zcela ochuzeny.\n\nAktivním se plzák stává hlavně v noci, kdy se vydává za potravou. Po vydatném dešti je pravděpodobné, že při procházce ho uvidíme plazit se po nějaké cestičce.\n\nPlzáci se živí převážně tlejícími zbytky rostlin a živočichů. Jsou to všežravci. K hledání potravy používají hlavně čich a chuť, méně už zrak. Tykadly ohmatávají nalezenou potravu, kterou pak uchopí chitinovou [čelist]í. Ta je vyzbrojena jazykovou páskou, nazývanou radula, s drobnými ostrými zoubky.\n\nPlzák je stejně jako žížala hermafrodit (obojetník). To znamená, že jedinec má sperma i vajíčka. Oplodnění vajíčka musí ovšem předcházet páření. Jedná se o velmi zdlouhavý proces. Nejprve se dva plzáci okolo sebe plazí. Teprve potom se spojí. Při propletení těl si vzájemně vymění sperma, které je uloženo v miniaturním váčku nazývaném spermatofor. Pak se oba jedinci oddělí.\n\nOplodněná malá bílá vajíčka zahrabou do země, kde jsou chráněna před deštěm i mrazem. A to po dobu několika týdnů, ale i celou zimu. Chráněná jsou i díky tvrdému obalu. Na konci zimy se z nich vylíhnou mladí plzáci, kteří jsou totožní se svými rodiči, jen jsou menší.\n\n"}
{"id": "273868", "url": "https://cs.wikipedia.org/wiki?curid=273868", "title": "Chórezmská lidová sovětská republika", "text": "Chórezmská lidová sovětská republika\n\nChórezmská lidová sovětská republika (rusky \"Хорезмская Народная Советская Республика\") byl stát vyhlášený 26. dubna 1920 jako nástupce Chivského chanátu. 20. října 1923 se přeměnil na Chórezmskou socialistickou sovětskou republiku\n"}
{"id": "273869", "url": "https://cs.wikipedia.org/wiki?curid=273869", "title": "Chórezmská socialistická sovětská republika", "text": "Chórezmská socialistická sovětská republika\n\nChórezmská socialistická sovětská republika (Rusky \"Хорезмская Социалистическая Советская Республика\").\nChórezmská socialistická sovětská republika vznikla 20. října 1923 přeměněním z Chórezmské lidové sovětské republiky.\n17. února 1925 Chórezmská socialistická sovětská republika zanikla rozdělením mezi Uzbeckou sovětskou socialistickou republiku a Turkmenskou sovětskou socialistickou republiku.\n"}
{"id": "273876", "url": "https://cs.wikipedia.org/wiki?curid=273876", "title": "Amulet", "text": "Amulet\n\nAmulet je předmět, který má svou magickou silou chránit svého nositele. Slovo je odvozeno z latinského \"amuletum\", což znamená objekt, který ochraňuje, nebo lékařský prostředek. Podle jiných názorů toto slovo pochází z etruštiny nebo arabštiny. Užívání amuletů je založeno na víře v ochrannou moc určitých věcí (například rostlin, kamenů nebo magických znaků). Amulet účinkuje pouze v případě, že jej osoba má neustále při sobě. Od podobně účinkujícího talismanu se liší tím, že má chránit nositele před zlými silami, zatímco talisman má přitahovat dobré vlivy.\n\nAmulet se nosí na těle (podobně jako šperk) nebo na oděvu. Podle okultní praxe musí být amulet po zhotovení magicky posvěcen. Také musí být při jeho zhotovení brány v potaz astrologické korespondence budoucího nositele amuletu.\n\nO amuletech (ve skutečnosti šlo o talismany) se zmiňuje už nejstarší čínská literatura. Vyráběly se z různých materiálů, v pozdější době často z papíru. Stálo na nich poselství zlým duchům s prosbou, aby nositeli amuletu neubližovali. Proto používali zvláštní písmo. Znakové písmo duchů má jistou podobnost s čínským písmem. Dokonale ho znají taoisté. Písmo duchů je velmi staré. V knize \"Pao-pchu-c´\" od Ke Chunga (281–361 po Kr.) je obsažen celý jeho slovník. Protože Číňané považovali kalendář za nesmírně účinný a nepostradatelný, používali papír neplatných kalendářů jako amulet. Staré kalendáře se věšely na zdi prasečích chlívků. A tyto staré kalendáře také byly spalovány a přimíchávány zvířatům do krmení proti morovým ranám.\nS taoismem je spojený velmi známý amulet zobrazující mužský a ženský princip jin a jang.\n\nV Egyptě byl za posvátný amulet pokládán skarabeus (neboli brouk vrboun posvátný). Tento byl považován za symbol reinkarnace a jeho podoba byla často vyrývána do kamenů. Egypťané ho nazývali \"cheprer\" a jeho znak znamená v hieroglyfech \"být, stát se\". Za mimořádně účinné amulety byli považováni skarabeové s křídly. Tito byli kladeni mumiím na místo srdce coby jejich ochránci u soudu mrtvých. Na jejich spodní straně byla vyryta ochranná slova z Knihy mrtvých.\nDalšími populárními amulety bylo Horovo oko a Nilský kříž Ankch.\n\nDo křesťanství amulety pronikly zejména v podobě křížku, nošeného na řetízku na krku, obrázků svatých a škapulířů s ostatky svatých a jinými věcmi, které byly posvěceny. Ve středověké Evropě byl za mocný amulet pokládán \"Agnus Dei\" (Beránek boží). Jednalo se o medaili zhotovenou cisterciáckými mnichy v Jeruzalémě z vosku obětních svící Sixtinské kaple. Byl na ní zobrazen nápis \"Ecce Agnus dei, qui tollit peccata mundi\" („Hle, Beránek boží, který snímá hříchy světa“). Tento amulet měl chránit před zlými duchy, morem a jinými nemocemi atd. Podobnou funkci jako amulet má medailka Panny Marie (také zázračná medailka nebo medaile Neposkvrněného početí), o níž se traduje, že „ti, kdo ji budou s důvěrou nosit, dostanou mnoho milostí“. Dalšími prostředky, které jsou v katolické církvi tradičně chápány jako symboly proti zlu, patří medaile nebo samotný kříž svatého Benedikta.\n\nKřížek nošený na krku je asi celosvětově nejrozšířenější amulet, i když katolická církev tento název nepoužívá. Ta naopak amulet zakazuje a spojuje ho s pohanstvím a čarodějnictvím. Nepřímo amulet odsuzuje i Bible, když se zmiňuje, že ze zlatých prstýnků a náušnic Izraelitů bylo odlito Zlaté tele.\n\nV islámu má před zlými silami chránit tzv. Fátimina ruka neboli hamsa, která byla jako \"Miriamina ruka\" přejata také judaismem.\nŽidé a hlavně kabalisté amulety používali. Věřili, že písmena a svatá slova v hebrejštině a z Bible a biblické symboly jsou tím, co dává amuletu duchovní sílu, která se přenáší na nositele. Amulety používali pro spojení s boží energií, při meditaci a modlitbě. Jako symboly nejčastěji používali Davidovu hvězdu a ruku.\n\n"}
{"id": "273881", "url": "https://cs.wikipedia.org/wiki?curid=273881", "title": "Puerto Rico (desková hra)", "text": "Puerto Rico (desková hra)\n\nPuerto Rico je úspěšná desková hra pro 3 až 5 hráčů (existuje i varianta pravidel pro 2 hráče), kterou vytvořil Andreas Seyfarth a v roce 2002 vydala firma Alea v němčině a Rio Grande Games v angličtině. Do Česka hru dováží firma MindOK a hru lze koupit kompletně v češtině.\n\nHráči se stávají koloniálními guvernéry v 16. století v Portoriku. Pěstují plodiny na plantážích, mohou je prodávat za peníze anebo vyvážet do Evropy za vítězné body. Za utržené peníze hráči stavějí budovy, které jim přinášejí další vítězné body, pomáhají produkovat další plodiny nebo poskytují určitá vylepšení. Vítězem se stává hráč s nejvyšším počtem bodů, které se získávají za stavbu budov, za vývoz zboží a z několika speciálních velkých budov.\n\nHra téměř neobsahuje prvek náhody. Jedinou náhodnou činností je tahání plantáží, na kterých budou hráči moci pěstovat plodiny. Všechny ostatní činnosti jsou závislé výhradně na hráčích.\n\nHra získala řadu ocenění, včetně českého ocenění Hra roku 2005, ocenění Deutscher Spiele Preis – Hra německé veřejnosti 2002 a nominace na nejprestižnější ocenění Spiel des Jahres v roce 2002. Webový magazín o deskových hrách BoardGameGeek ji označuje za vůbec nejlepší deskovou hru.\n\nKaždý hráč na začátku dostane kartu své kolonie, na níž je 12 míst pro stavbu budov a 12 míst pro plantáže. Vylosovaný hráč obdrží kartičku guvernéra, což znamená, že bude zahajovat kolo. Hráči také dostanou do začátku jednu plantáž (její druh závisí na počtu hráčů) a několik dublonů (herní měna). Doprostřed stolu se vyloží hrací deska s kartičkami budov, které budou hráči stavět v průběhu hry. Dále se umístí na loď kolonistů a do banku stanovený počet žetonů kolonistů (podle počtu hráčů), vyloží se nákladní lodě (rovněž podle počtu hráčů), vytáhne se pět náhodných plantáží a vyloží se karty rolí.\n\nV každém kole každý hráč počínaje guvernérem (pak postupují po směru hodinových ručiček) vybere jednu z rolí, která ještě v tomto kole nebyla vybrána. Tím nastává fáze vybrané role, v níž \"každý\" hráč počínaje tím, který vybral roli, vykoná určitou činnost podle toho, jaká role byla vybrána. Hráč, který roli vybral, má při tom malou výhodu.\n\nVe hře jsou následující role:\n\n\nPoté, co každý hráč vybere jednu roli, se na nevybrané role položí 1 dublon. Ten získá hráč, který si tuto roli vybere příště. Pak guvernér předá kartu guvernéra hráči po své levici a následuje další kolo.\n\nVe hře je 17 druhů budov, které hráči stavějí ve fázi stavitele. Mezi nimi je 6 produkčních budov, které umožňují hráčům ve fázi dozorce produkovat zboží z plantáží. Zbytek jsou fialové budovy, které poskytují hráčům určitou výhodu nebo ruší některá omezení (např. skladiště umožňuje po skončení fáze kapitána skladovat více než jeden kus zboží). Mezi nimi je 5 velkých budov, které přidávají speciální vítězné body po skončení hry (např. radnice přidá hráči 1 bod za každou jeho fialovou budovu).\n\nKaždý hráč má na své kartě 12 míst, na která pokládá kartičky budov. Velké budovy zabírají 2 místa, malé 1 místo. Hráč nesmí postavit budovu, pokud mu na ni nezbývá místo. Jednou postavenou budovu již nelze zbourat. Každá velká budova je ve hře jen jednou, každá malá fialová budova dvakrát (to znamená, že každou velkou budovu může postavit jen jediný hráč a každou malou nanejvýše dva hráči). Budovy plní svůj účel jen tehdy, pokud je hráč ve fázi starosty obsadí kolonistou.\n\nHra končí, nastane-li jedna z následujících situací:\nPak se dokončí stávající kolo a sečtou se body. Hráči získávají body jednak za postavené budovy, jednak za vývoz zboží ve fázi kapitána, jednak jako prémii dodávanou velkými budovami. Vítězí hráč s nejvyšším počtem bodů, při rovnosti rozhoduje součet zbylých dublonů a zboží.\n\nVe dvou hráčích zůstávají pravidla téměř stejná až na to, že v každém kole každý hráč vybere 3 role (začíná guvernér, pak se hráči střídají). Hraje se se 7 rolemi (zlatokop je jeden), na nevybranou roli se po skončení kola položí dublon. Liší se také počty použitých plantáží, kolonistů, vítězných bodů a lodí.\n\nKe hře dosud vyšlo jediné oficiální rozšíření, Neue Gebäude (Nové budovy). Vyšlo v časopise Spielbox 6/2002, lze ho však koupit i v krabicovém vydání. Obsahuje 14 nových budov, z nichž jedna (hájovna) umožňuje pokládat plantáže rubem nahoru jako lesy, které zlevňují stavbu budov (každé 2 lesy o 1 dublon). Před začátkem hry se všechny budovy (z původní hry i rozšíření) vyloží vedle hrací desky a hráči počínaje guvernérem z nich vybírají ty, které se položí na hrací desku a bude je v této hře možné stavět. Zbylé budovy po zaplnění desky se odloží – v této hře se stavět nebudou.\n\nDruhé oficiální rozšíření slíbil Andreas Seyfarth na říjen 2008.\n\nNa Internetu bylo publikováno neoficiální, volně stažitelné rozšíření Haiti, jehož autorem je Mike Young. Přináší do hry prvek zabíjení kolonistů a jejich následné oživování coby zombie. Obsahuje dvě nové role, tři budovy a jednu novou „plantáž“ – bažinu. Novými rolemi jsou:\n\n"}
{"id": "273882", "url": "https://cs.wikipedia.org/wiki?curid=273882", "title": "SV Wiler-Ersigen", "text": "SV Wiler-Ersigen\n\nSV Wiler-Ersigen je švýcarský florbalový klub, který hraje nejvyšší švýcarskou ligu Swiss Mobiliar League. Sídlí v městě Zuchwil, asi 40 km severně od Bernu.\n\nWiler vznikl v roce 1984, v roce 1988 se dostal do švýcarské nejvyšší soutěže (NLA), v roce 1996 sestoupil do druhé ligy, o rok později se dostal zpět do nejvyšší soutěže. V roce 2004 vyhrál první titul, o rok později pak vyhrál švýcarskou ligu, pohár a Pohár mistrů evropských zemí. Má na kontě 8 titulů, 2 vítězství ze švýcarského poháru a všechny medaile z Poháru mistru evropských zemí. Účastnil se Poháru mistru evropských zemí 2011, který se konal v Mladé Boleslavi, i přípravného turnaje Czech Open, kam Wiler jezdí pravidelně každý rok.\n\n\n"}
{"id": "273883", "url": "https://cs.wikipedia.org/wiki?curid=273883", "title": "Miloslav Kopecký", "text": "Miloslav Kopecký\n\nMiloslav Kopecký (4. května 1928, Praha – 4. listopadu 2006, Ondřejov) byl český astronom a astrofyzik, zabýval se sluneční fyzikou, zejména periodicitou sluneční aktivity, a filozofií přírodních věd.\n\nDětství prožil spolu s bratrem RNDr. Vladimírem Kopeckým, DrSc., v rodině knihkupce a nakladatele Miloslava Kopeckého a jeho ženy Marie (rozené Chodorové). Od roku 1949 začal pracovat na astronomické observatoři v Ondřejově. V roce 1951 ukončil studium astronomie na Přírodovědecké fakultě Univerzity Karlovy v Praze. Téhož roku se oženil s Františkou (rozenou Matysovou, ovdověl v roce 1994), s níž měl dva syny (Miloslava a Luboše). Intenzivně se podílel na poválečné obnově astronomické observatoře v Ondřejově – v letech 1957 až 1970 jako zástupce vedoucího slunečního oddělení, 1971 až 1975 jako vedoucí slunečního oddělení Astronomického ústavu Československé akademie věd. V letech 1966 až 1967 byl na zahraničí stáži v Ústavu zemského magnetismu, ionosféry a šíření radiových vln Akademie věd Sovětského svazu v Irkutsku. Během stáže a v roce 1982 přednášel na Univerzitě v Irkutsku (SSSR). V roce 1977 byl zvolen za člena-korespondenta Československé akademie věd. V letech 1975 až 1990 ovlivňoval běh Astronomického ústavu ve funkci zástupce ředitele pro vědeckou práci. Po odchodu na odpočinek jako emeritní pracovník vybudoval a do konce svých dní spravoval Historický archiv Astronomického ústavu Akademie věd České republiky.\n\nStátní cena Klementa Gottwalda (1961), Keplerova medaile (1971), Koperníkova medaile (1973), Čestná stříbrná plaketa Československé akademie věd (1978), medaile Tadeáše Hájka (1985), medaile Akademie věd Svazu sovětských socialistických republik (1985), stříbrná medaile Univerzity Jana Evangelisty Purkyně v Brně (1986), pamětní medaile Akademie věd Německé demokratické republiky (1986), Státní vyznamenání Za zásluhy o výstavbu (1988).\n\nAutor a spoluautor více než 200 vědeckých prací převážně z oblasti výzkumu sluneční činnosti – periodicity sluneční činnosti a její teorie, statistiky slunečních skvrn, vlivu sluneční činnosti na procesy na Zemi a sluneční magnetohydrodynamiky. Autor a spoluautor 4 monografií:\nRovněž se zabýval popularizací vědy v rozhlase, televizi a též pravidelně přispíval do populárně-naučných časopisů jako Vesmír, Říše hvězd, Astropis, Kozmos a mnohých dalších. Je spoluautorem populárně-naučné knihy:\n\n"}
{"id": "273886", "url": "https://cs.wikipedia.org/wiki?curid=273886", "title": "Horst Ludwig Störmer", "text": "Horst Ludwig Störmer\n\nHorst Ludwig Störmer (* 6. dubna 1949, Frankfurt nad Mohanem) je německý fyzik žijící v USA, zabývá se magnetismem a nanotechnologiemi, v roce 1998 dostal Nobelovu cenu za fyziku za objevení zlomkového kvantového Hallova jevu.\n\nHorst L. Störmer se narodil ve Frankfurtu nad Mohanem v Německu. Jeho otec byl vyučený, matka učila na základní škole. Po válce si založili obchod s interiérovým zbožím. \n\nAč nikdo z předků nebyl vysokoškolák, pro rodiče bylo vzdělání jejich dvou synů velmi důležité. Horst začal v deseti letech navštěvovat Goethovo gymnázium, které bylo pro něj velmi obtížné. Byl velmi nadán na matematiku, ale z jazyků málem propadal.\n\nV roce 1968 začal studovat fyziku na Goethově univerzitě, diplomovou práci psal na téma Magnetická anisotropie, která podle jeho slov nebyla nijak zajímavá, napsal ji hlavně, aby se konečně mohl věnovat PhD práci.\n\nV roce 1974 ho navštívil Wolfgang Kottler, bývalý student z Frankfurtu, který právě dokončoval svou doktorandskou práci ve francouzském Grenoblu a nabídl Horstovi, jestli po něm nechce převzít místo. Nejdříve se mu nechtělo opustit rodnou zemi do ciziny, navíc když ani moc neovládal francouzštinu, ale nakonec se rozhodl přijmout a to byl zlom v jeho životě.\n\nV Grenoblu potkal svou ženu, Dominique Parchet, a také mnoho známých vědců, se kterými se díky neformálnosti prostředí mohl setkat ve velmi osobní rovině. Velmi se mu zalíbila nová magnetická laboratoř, magnetismu věnoval i svou doktorskou práci. Prof. Queisser na něj však naléhal, aby dokončil práci co nejrychleji a přestěhoval se do Spojených států. V roce 1977 se nakonec odstěhoval a začal pracovat v Bellových laboratořích, kde se mu velmi dařilo. Tým, ve kterém pracoval, se soustředil na kvantový Hallův jev, objeven 1980, a elektronové krystaly vznikající při malé hustotě elektronů a silném magnetickém poli. Když se jim povedlo připravit velmi kvalitní preparát, přidalo se k nim mnoho vědců a studentů.\n\nV roce 1983 se stal vedoucím oddělení elektronických a optických vlastností pevných látek a v roce 1991 ředitelem laboratoře pro fyzikální výzkum. V létě 1997 však toto místo opustil, aby mohl v lednu 1998 nastoupit na Kolumbijskou univerzitu jako profesor fyziky a aplikované fyziky.\nV roce 1998 dostal spolu s Robert B. Laughlinem a Daniel C. Tsuiem Nobelovu cenu za objev nové formy kvantové tekutiny s částečně nabitými excitacemi.\n\nV roce 2006 navštívil Českou republiku.\n\n"}
{"id": "273888", "url": "https://cs.wikipedia.org/wiki?curid=273888", "title": "Iveco", "text": "Iveco\n\nIveco je společnost zabývající se výrobou lehkých, středních a těžkých užitkových vozidel, autobusů, speciálních vozidel a motorů. Název je zkratkou pro Industrial vehicle corporation. Společnost sídlí v Turíně, jejím vlastníkem je skupina CNH Industrial.\n\nSpolečnost byla založena v roce 1975 sloučením pěti evropských společností: Fiat Veicoli Industriali (Itálie), OM (Itálie), Lancia Veicoli Speciali (Itálie), Unic (Francie) a Magirus (Německo). Duchovním otcem této myšlenky byl tehdejší manažer Fiatu Bruno Beccaria. V roce 1990 získalo Iveco 60 % španělského výrobce nákladních vozů ENASA, který vyráběl pod značkou Pegaso, díky čemuž se rozšířily aktivity Iveca i na španělský trh. Společnost postupně rozšiřovala svou nabídku i na mimoevropské trhy. V roce 1999 došlo spolu se společností Renault VI k založení společného podniku Irisbus, který se v roce 2003 stal součástí skupiny Iveco. V současnosti vlastní Iveco tyto značky: Iveco, Iveco Powertrain (výrobce motorů), Iveco Magirus (výrobce požárních vozů, vlastní značky Iveco Ford Truck, Lohr Magirus, Iveco Mezzi Speciali, Camiva), Astra (těžká nákladní vozidla), Iveco Bus (autobusy) a další. Iveco je v současnosti jedním z největších světových výrobců nákladních automobilů. V roce 2007 vstoupilo na trh USA.\n\nZačátkem roku 2007 byla česká firma Karosa (od roku 1999 je součástí Irisbusu) vyrábějící autobusy přejmenována na Iveco Czech Republic. Dne 26. 5. 2013 byla společnost Iveco Czech Republic přejmenována na IvecoBus.\n"}
{"id": "273889", "url": "https://cs.wikipedia.org/wiki?curid=273889", "title": "Bůh Otec", "text": "Bůh Otec\n\nObecně boží titul Otec vyjadřuje roli boha jako tvůrce a pána. Jako takový se používal už pro klíčové bohy polyteistických náboženství, jako byli egyptský Thovt, římský Jupiter a germánský Ódin. Z nejrozšířenějších monoteistických systémů přijímají toto označení judaismus a křesťanství. Hlavní proud křesťanství chápe Boha Otce, tedy Boha ve stvořitelské roli, jako jednu z osob boží Trojice.\n\nKorán se vymezuje vůči židovskému a křesťanskému pojetí lidského synovství vůči Bohu jakožto privilegovaného postavení a zdůrazňuje lidskou smrtelnost a Boží suverenitu. V 5. súře, verš 18, Korán píše: \"„Židé a křesťané říkají: 'My jsme synové Boží a miláčci Jeho.' Rci: 'Proč vás tedy trestá za vaše hříchy? Nikoliv, vy jste obyčejní smrtelníci, jedni z těch, které on stvořil. On odpouští, komu chce, a trestá také, koho chce. Bohu náleží království na nebesích i na zemi i vše, co je mezi nimi – a u Něho cíl je konečný.'“\" Tento verš někdy bývá vykládán jako odmítnutí Božího titulu Otec islámem. \n"}
{"id": "273893", "url": "https://cs.wikipedia.org/wiki?curid=273893", "title": "Paul Stanley", "text": "Paul Stanley\n\nPaul Stanley (* jako Stanley Harvey Eisen 20. ledna, 1952, Queens, New York) je americký kytarista, zpěvák narozený do židovské rodiny. Zakládající člen rockové skupiny KISS. Podílel se na většině největších hitů skupiny jako např. \"Rock and Roll All Nite,\" \"Hard Luck Woman,\" \"I Was Made for Lovin' You,\" \"Crazy Crazy Nights,\" a \"Forever.\"\n\nPředtím než se na začátku roku 1970 potkali s Gene Simmonsem ve skupině Wicked Lester, hrál Paul Stanley v místní kapele s názvem \"Rainbow\" (nešlo o Rainbow Ritchie Blackmora) a ve skupině \"Uncle Joe\". Album, které skupina Wicked Lester nahrála nebylo nikdy vydáno, ale některé skladby, které tehdy Paul a Gene zkomponovali, se objevily v boxsetu od Kiss z roku 2001. Potom jak se k nim připojili Peter Criss a Ace Frehley se skupina přejmenovala na Kiss a v únoru 1974 vydala své debutové album.\n\nPaul Stanley na koncertech vystupoval s maskou \"hvězdného dítěte\" (The Starchild) oblečený v přiléhavém oděvu a vysokých botách. Jeho postava měla zvýrazňovat zjemněný, mimozemský až oboupohlavný protiklad k agresivně působícímu démonovi, kterého představoval Gene Simmons, či mystické masce \"Space Ace Frehleye\".\n\nV roce 1999 se Paul Stanley objevil v kanadském Torontu v muzikálu \"The Phantom of the Opera\", kde si zahrál právě fantoma. Paul má vrozenou deformaci vnějšího ucha (Microtia- \"malé ucho\"). Během působení v Torontu ho kontaktovala organizace AboutFace, která podporuje a pomáhá lidem s vrozenými deformacemi a požádala ho o spolupráci. Paul Stanley se potom objevil na podpůrných akcích a na videích, které byly organizovány na shromažďování finančních prostředků pro tuto nadaci.\n\nRoku 2001 Stanleyova manželka Pamela Bowen požádala o rozvod. Mají spolu syna Evan Shane Stanleye (*6. června 1994). 19. listopadu 2005 se oženil s Erin Sutton, 6. září 2006 se jim narodil syn Colin Michael Stanley.\n\n"}
{"id": "273894", "url": "https://cs.wikipedia.org/wiki?curid=273894", "title": "Salám", "text": "Salám\n\nSalám (z italského \"salame\" „solená uzenina, solené maso“, pův. latinsky \"salare\" „solit“) je masný výrobek z hrubě nasekaného masa a dalších přísad. Existuje velké množství druhů salámu, lišících se použitými surovinami (druh masa, složení kořenících směsí apod.) i detaily přípravy.\n\nSalámy se dělí na tři velké skupiny v závislosti na tepelné úpravě, kterou během výroby prochází. První skupina jsou \"měkké masné\nvýrobky\", druhá \"tepelně opracované tzv. trvanlivé\" (např. turistický salám) a třetí \"tepelně neopracované, trvanlivé\" (např. lovecký salám).\n\nSalámy jsou velmi hojně rozšířeny v zemích střední Evropy a jižní Evropy, kde se nalézá veliké množství druhů. V ostatních částech světa jsou salámy také známé, ale nejsou rozšířeny v takové míře.\n\nRozsekané (nejčastěji) vepřové maso se ochutí kořením v závislosti na druhu a přidá se vepřové sádlo, které je následně naplněno do střívek, či do moderních obalů. Následně se některé druhy salámu přesunou do sušárny, kde jsou po nějaký čas uloženy.\n\nVývoj a výroba trvanlivých (fermentovaných) salámů u nás sahá do 70. let dvacátého století. Oblast vysočiny měla příznivé podmínky pro zrání. Na Slovensku v té době vznikly druhy Nitran (15.1.1976) a Malokarpatská saláma (20.1.1978).\n\n\n\n\n\nV současné době se při výrobě salámů užívají náhražky, které zlevňují jeho výrobu. Jedná se zejména o strojně oddělené drůbeží maso (drůbeží separáty), kůže, rostlinné bílkoviny, voda kombinovaná se škroby a zahušťovadly, apod.\n\n"}
{"id": "273902", "url": "https://cs.wikipedia.org/wiki?curid=273902", "title": "Karel Bellmann", "text": "Karel Bellmann\n\nKarel Bellmann (1783-1856) byl pražský zvonař, nejvýznamnější český zvonař první poloviny 19. století. Po jeho smrti dílnu převzal jeho syn Karel Ferdinand Bellmann, který stál v jejím čele do r. 1869. Poté stála v čele dílny dcera, Anna Bellmannová. Po její smrti v roce 1876 dílna zanikla. \n\nKarel Bellmann se narodil v Královci (Kaliningradě) jako syn zvonaře Albrechta Bellmanna. Počátkem 19. století odešel do Prahy, kde působil jako pomocník významného zvonaře Jana Václava Kühnera. Později se oženil s jeho dcerou Annou Marií a po Kühnerově smrti převzal činnost dílny do svých rukou. Až do r. 1816 odléval zvony pod jménem Kühnerů, teprve poté na nich začíná užívat vlastní signaturu. V r. 1856 utrpěl vážná zranění při pokusném vyzvánění na zvon v Sedlci, na jejichž následky zemřel. Dílnu po něm převzal jeho syn Karel Ferdinand Bellmann (1820 – 1893). Oproti otci vyrobil daleko méně zvonů, věnoval se vlastní knihtiskárně a nakladatelství. Dílnu krátce vedla dcera Anna Bellmannová, která zemřela r. 1876. S její smrtí zanikla i dílna Bellmannů, která patří k nejvýznamnějším českým zvonárnám 19. století. \n\n\nKromě zvonů vyráběl i hodinové cymbály a další kovolijecké výrobky. \n\n\n"}
{"id": "273903", "url": "https://cs.wikipedia.org/wiki?curid=273903", "title": "Paul Abadie", "text": "Paul Abadie\n\nPaul Abadie, (9. listopadu 1812 Paříž – 3. srpna 1884 Chatou) byl francouzský architekt.\n\nStudoval na École des beaux-arts pod vedením architekta Julese Leclerca a malíře Jeana Alauxe.\n\nRoku 1845 spolupracoval na rekonstrukci katedrály Notre-Dame jako inspektor, pod vedením Viollet-le-Duca a Lassuse. Roku 1849 byl jmenován diecézním architektem. Roku 1875 byl přijat za člena Académie des beaux-arts.\n\nMimo jiné restauroval kostel Sainte-Croix de Bordeaux, zámek Ducru-Beaucaillou, katedrálu Saint-Pierre d'Angoulême a katedrálu Saint-Front de Périgueux. Vytvořil plány pro baziliku Sacré-Cœur, začal její stavbu, ale dokončení se nedožil. Provedl mnoho dalších zakázek, významné jsou hlavně rekonstrukce románských kostelů v Châteauneuf-sur-Charente a Montmoreau-Saint-Cybard.\n\n\n"}
{"id": "273904", "url": "https://cs.wikipedia.org/wiki?curid=273904", "title": "Fuser", "text": "Fuser\n\nFuser je zařízení na výrobu hmatových (haptických) map, plánků, schémat a dalších podkladů pro zrakově postižené uživatele. Celá technologie funguje na tom principu, že se na speciální papír nakopíruje, popř. černou fixou překreslí předloha. Následně se nechá celý list projet fuserem a kontura znázorněných objektů vystoupí nad povrch. Papír totiž obsahuje teplocitlivou vrstvu, která působením tepla zvětšuje svůj objem. To právě zajišťuje fuser – osvítí totiž papír infračervenými paprsky a pouze černá místa se výrazněji zahřejí.\n"}
{"id": "273909", "url": "https://cs.wikipedia.org/wiki?curid=273909", "title": "XIX. sjezd KSSS", "text": "XIX. sjezd KSSS\n\nXIX. sjezd KSSS se konal od 5. do 14. října 1952. Šlo o poslední sjezd KSSS za přítomnosti J. V. Stalina. Cílem sjezdu bylo obnovit vedení strany, nastínit další vývoj sovětské politiky a zhodnotit předcházející období uplynulé od XVIII. sjezdu (březen 1939).\n\nSamotné sjezdové jednání otevřel starý bolševik Vjačeslav Michajlovič Molotov. S hlavním referátem vystoupil nově Stalinův nejbližší spolupracovník a tím pádem i designovaný nástupce Georgij Maximilianovič Malenkov. Už tento fakt přinášel o proti předcházejícím sjezdům od počátku dvacátých let porušení zvyklosti. S dalšími významnými projevy vystoupili další Stalinovi spolupracovníci – Lazar Kaganovič, Nikita Sergejevič Chruščov a M. Z. Saburov. Sjezdové jednání uzavřel krátkým projevem Kliment Jefremovič Vorošilov.\nMezitím zazněly méně významné projevy oblastních a republikových funkcionářů a především pozdravy ostatních komunistických stran. Stalin se samotného sjezdového jednání příliš neúčastnil, vystoupil jen krátce před jeho uzavřením s pozdravným projevem.\n\nNa závěr proběhlo zvolení nového Ústředního výboru a Komise stranické kontroly.\n\nNa sjezdu neprobíhala žádná debata či skutečná politická diskuse. Od roku 1930 se staly sjezdy pouze slavnostním zasedáním elity režimu a manifestací semknutosti stranické masy kolem svého vedení. Jediným zásadním bodem sjezdu byla změna jména strany z VKS(b) – Všesvazová komunistická strana (bolševiků) na KSSS (Komunistická strana Sovětského svazu). O to větší představoval šok, když se sešlo první posjezdové plénum ÚV, na kterém vystoupil J. V. Stalin se zdrcující kritikou některých dlouholetých představitelů strany.\n\nStalinův projev byl překvapením pro celé osazenstvo zasedání. Nejprve zazněla prosba o uvolnění z funkcí. Pak následovala kritika V. M. Molotova a A. I. Mikojana. Oba patřili mezi dlouholeté Stalinovy spolupracovníky. Molotov byl jeho pravou rukou od revoluce 1917 a Mikojana vyzvedl do politbyra a rady lidových komisařů už v roce 1926. Hlavním cílem Stalinovy snahy bylo omladit stranické vedení a připravit půdu na likvidaci starých „nespolehlivých“ soudruhů – Molotova, Mikojana a Vorošilova.\n\nNa závěr Stalin předložil plénu seznam nových členů nejvyššího vedení, který přinášel řadu změn proti dřívějším zvyklostem i existujícím stanovám strany. Dosavadní politbyro ÚV KSSS bylo nahrazeno rozšířeným prezidiem ÚV, které mělo celkem 25 členů a 12 kandidátů. Ze starého politbyra nebyl zvolen pouze nemocný A. A. Andrejev a Alexej Nikolajevič Kosygin byl vyloučen z nejužšího vedení a posunut mezi kandidáty prezidia.\n\nČleny prezidia ÚV byli zvoleni: V. M. Andrianov (první tajemník leningradské oblasti), A. B. Aristov (tajemník ÚV), L. P. Berija (náměstek předsedy RM SSSR), N. A. Bulganin (první náměstek RM SSSR), K. J. Vorošilov (náměstek RM SSSR), S. D. Ignatěv (ministr státní bezpečnosti), L. M. Kaganovič (náměstek RM SSSR), D. S. Korotčenko (předseda RM Ukrajiny), V. V. Kuzněcov (šéf odborů), O. V. Kuusinen, G. M. Malenkov (tajemník ÚV a náměstek RM SSSR), V. A. Malyšev (náměstek RM SSSR), L. G. Melnikov (první tajemník Ukrajiny), A. I. Mikojan (náměstek RM SSSR), N. A. Michajlov (tajemník ÚV pro otázky ideologie), V. M. Molotov (nám. RM SSSR), M. G. Pervuchin (nám. RM SSSR), P. K. Ponomarenko (nám. RM SSSR, tajemník ÚV), M. Z. Saburov (nám. RM SSSR), J. V. Stalin (taj. ÚV, předseda RM SSSR), M. A. Suslov (taj. ÚV), N. S. Chruščov (taj. ÚV, první tajemník v Moskvě), D. I. Česnokov, N. M. Švernik (předseda prezidia NS SSSR), M. F. Škirjatov (předseda Komise stranické kontroly);\n\nKandidáty prezidia ÚV byli zvoleni: Brežněv L. I. (tajemník ÚV), Vyšinskij A. J. (ministr zahraničí), Zverev A. G., Ignatov N. G., Kabanov I. G., Kosygin A. N., Patoličev N. S., Pegov N. M., Puzanov A. M., Tevosjan I. F. a Judin P. F.;\n\nByro prezidia ÚV: Stalin, Malenkov, Berija, Bulganin, Chruščov, Vorošilov, Kaganovič, Pervuchin a Saburov.\n\nSekretariát ÚV: Stalin, Malenkov, Chruščov, Ponomarenko, Suslov, Aristov, Michajlov, Pegov, Brežněv a Ignatov.\n\n"}
{"id": "273911", "url": "https://cs.wikipedia.org/wiki?curid=273911", "title": "Krokodýlí řeka (hra)", "text": "Krokodýlí řeka (hra)\n\nKrokodýlí řeka (někdy také Abigail, zřídkavě Abbygail) je zážitková skupinová hra pro větší počet účastníků, jejímž cílem je rozvoj interpersonální komunikace a diskuse členů skupiny o hodnotových a morálních dilematech.\n\nHra trvá přibližně hodinu a je vhodná přibližně pro 8 až 20 účastníků. Členové skupiny na jejím začátku vyslechnou příběh, v němž vystupuje pět postav, a poté samostatně seřazují jednotlivé postavy (Abigail, námořník, přítel, milenec, opilec) vzestupně podle toho, jak charakterně se v příběhu zachovaly. Každý účastník hry pravděpodobně seřadí postavy jinak, na základě svých prožitých zkušeností a pohledu na morálku, a v rámci skupiny se pak pokusí své pořadí postav obhájit. Skupinu lze rozdělit také na jednotlivé účastníky, resp. menší skupiny a přiřadit jim jednotlivé role, které pak obhajují. Cílem hry je řízená diskuse členů skupiny o chování postav z morálního hlediska a o vlastních názorech a postojích a hodnotách účastníků.\n\nDívka Abigail miluje Gregoryho, který se nachází na opačné straně řeky plné krokodýlů. Pro Abigail je doba čekání na něj neúnosná a rozhodne se za svým milým dopravit. Na břehu řeky ji námořník, resp. převozník Sindibad nabídne místo na palubě své lodi pouze výměnou za sexuální služby. Abigail takovou nabídku odmítne, a snaží se domluvit na jiné ceně, ale neúspěšně. Odejde k příteli Ivanovi, na kterém žádá radu, jak se má rozhodnout. Přítel jí odmítne poradit a ponechává rozhodnutí na Abigail. Ta se vrací ke břehu moře a námořníkovu nabídku přijme. Když se shledá se svým milým, přizná mu, za jakou cenu se k němu dostala. Milenec se na ni rozzlobí a Abigail vyžene. Ta se po čase dostane do hospody, kde svůj příběh vyloží místnímu opilci Slagovi. Do hospody večer dorazí i onen milovaný chlapec, a než stihne cokoliv Abigail říci, opilec vyskočí a chlapce surově zbije.\n\nLze se setkat s různými variantami příběhu, které se v detailech liší, například milenec se nachází až za mořem, místo přítele radí Abigail její matka apod.\n"}
{"id": "273913", "url": "https://cs.wikipedia.org/wiki?curid=273913", "title": "Heroldové", "text": "Heroldové\n\nHeroldové byl německý zvonařský rod, působící v severních Čechách od poloviny 19. století do konce II. světové války. \n\nPočátky kovolijecké tradice v rodě Heroldů lze vystopovat už v polovině 16. století. V r. 1790 zakládá Julius Herold dílnu, orientující se na výrobu zvonů. V 2. polovině 19. století dílna působila v Litoměřicích pod vedením Františka Herolda a v Chomutově pod vedením Julia Herolda ml.. Zatímco litoměřická dílna zanikla, v Chomutově v r. 1906 převzal po otci výrobu zvonů jeho syn Richard (1877 – 1945). Vyráběl zvony vysoké kvality. Za II. světové války se ovšem přeorientoval na válečnou výrobu. Na konci války, 8. května 1945, spáchal i se svými dvěma syny sebevraždu.\n\n\n\n"}
{"id": "273916", "url": "https://cs.wikipedia.org/wiki?curid=273916", "title": "Odeon", "text": "Odeon\n\nVýraz Odeon (latinsky \"odeum\", řecky \"ᾠδεῖον\"), někdy též Odeion, původně označoval antickou stavbu, jež sloužila pro vystoupení a pěvecké a hudební soutěže, jakož i umělecký přednes. Nejčastěji měla půdorys kruhového segmentu a od amfiteátru se lišila tím, že byla zastřešena. \n\nNejstarší známou stavbou tohoto druhu byla Skias, kterou postavil Theodorus v 7. nebo 6. století př. n. l. na spartském tržišti. V Athénách nechal Periklés okolo roku 447 př. n. l. na jihovýchodním úbočí Akropole zbudovat Odeon, jenž byl roku 86 př. n. l. zbourán, ale brzy znovu vystavěn. Druhý Odeon na agoře spatřily Atény již od doby Marka Vipsania Agrippy, třetí od Héróda Attického na jihozápadním svahu hradu.\n\nKromě toho jsou známé stavby tohoto typu též v Efezu (postaven Vediem Antoniem), v Korintu, v Patře a jiných městech Řecka. V Římě byl postaven jeden odeon (Odeum) během vlády císaře Domitiana. \n\nV novověku se slovem Odeon označují větší stavby věnované hudbě, divadlu a tanci, jako např. Odeon v Mnichově, či Odéon v Paříži. \n\nJméno později užívaly i promítací sály filmových představení, viz též Nickelodeon.\n"}
{"id": "273918", "url": "https://cs.wikipedia.org/wiki?curid=273918", "title": "Německý ohař krátkosrstý", "text": "Německý ohař krátkosrstý\n\nNěmecký ohař krátkosrstý je psí plemeno původem z Německa. Jde o nejvyužívanějšího ohaře a všestranné lovecké plemeno.\n\nToto psí plemeno bylo vyšlechtěno v 19. století v Německu. Psi podobní těmto se v Německu nacházeli již v 15. století, tehdy se jim obecně říkalo lovečtí psi, bez jakéhokoliv rozdělení. Byli vyšlechtěni speciálně pro stavění zvěře a její pronásledování. K jeho vzniku bylo použito velké množství loveckých psů z celé Evropy. Převážně se jednalo o psy lovící pernatou zvěř. Přestože zemí původu německého krátkosrstého ohaře je oficiálně Německo, někteří kynologové, třeba dr. Kleemann tvrdí, že pocházejí spíše ze Španělska. V Německu se mu říká \"Deutscher Kurzhaariger Vorstehhund\" nebo jen \"Deutsch Kurzhaar\".\n\nJedním z nejznámějších chovatelů těchto psů byl princ Albrecht ze Solms-Bauenfeldu. Ten v roce 1870 sepsal charakteristiku krátkosrstých německých ohařů a stanovil zásady pro jejich exteriér a lovecké upotřebení. Na první výstavě se objevilo toto psí plemeno v roce 1879 v Hannoveru.\n\nV České republice se první pes tohoto plemene do plemenné knihy zapsal roku 1930 a o rok později (1931) byl založen klub \"Krátkosrstý ohař\". Oficiální používaná zkratka v Česku je NKO.\n\nNěmecký ohař krátkosrstý pomohl k vytvoření mnoha nejen německých plemen. Jedním z nejznámějších je pudlpointr. Mezi jeho nejbližší příbuzné však patří německý ohař drátosrstý, ostnosrstý a dlouhosrstý.\nPovahově jsou tito psi odvážní, loajální, přátelští a s vyvinutými loveckými pudy. Je všestranně upotřebitelný a je vhodný i jako společník. Je bystrý a inteligentní, lehce se cvičí. Není příliš dominantní ani tvrdohlavý. Ke své rodině je přítulný, milý a hravý, ale k cizím se chová ostýchavě a odtaženě. Je aktivní a vyžaduje hodně pohybu. K dětem je milý a přátelský a nemá problém s nimi vyjít. Při seznamování s jinými zvířaty je nutné být opatrný, protože německý ohař krátkosrstý má sklony zvířata pronásledovat a dávit. S jinými psy vychází dobře. Je to dobrý hlídač, chrání majetek i rodinu. Je vyrovnaný a klidný, ale vyžaduje kontakt s rodinou.\n\nNěmeckého ohaře krátkosrstého by si neměl pořizovat líný člověk nebo ten, kdo chce psa jen na okrasu zahrady. Nejvhodnějším majitelem je pro toto psí plemeno myslivec, který hledá spolehlivého psa na vystavování a hon. Majitel by neměl být nervózní, naopak asertivní a \"vždy nad věcí\". Tyto psy může cvičit i začátečník.\nPéče o německého ohaře krátkosrstého není náročná. Jeho srst je s podsadou, takže líná 2x ročně (na jaře a na podzim), v tomto období je nutné vyčesávat ji častěji, mimo něj ale stačí 1x týdně. Srst není samočistící a mytí šamponem nebo vodou jí nevadí.\n\nVyžaduje hodně pohybu veškerého typu. Jsou vhodní pro lov, psí sporty, na procházky či horské túry. Nejpřirozenější je pro něj lov divoké zvěře a stopování.\n\nVyžaduje pevné vedení asertivního majitele. Je bystrý a inteligentní, proto se rychle učí. Je vhodné cvičit jej tak, že bude odměňován za dobré chování a ne trestán za to špatné. Tak si získáte jeho úctu i respekt..\n\n"}
{"id": "273919", "url": "https://cs.wikipedia.org/wiki?curid=273919", "title": "Optická mechanika", "text": "Optická mechanika\n\nPočítače využívají optické mechaniky (ODD - optical disc drive) pracující na principu laserového světla, nebo elektromagnetických vln blízkých světelnému spektru, jako část procesu čtení a zápisu dat. Je to periferní zařízení na ukládání dat na optické disky. Některé mechaniky mohou jen číst z disku, ale většina mechanik umí čtení i zápis. Rekordéry se někdy nazývají vypalovací mechanika nebo zapisovací mechanika. Obecné prostředky a technologie zahrnuje rodiny obsahující CD, DVD, Blu-ray, HD DVD. Samostatné nepočítačové optické mechaniky také existují, například populární CD přehrávače, DVD přehrávače, DVD rekordéry, ale ty nejsou zahrnuty v tomto článku. Optické mechaniky jsou většinou využívány k archivaci nebo výměně dat. Spolu s flash pamětí vystřídala disketovou mechaniku a magnetofonové přehrávače především kvůli ceně, velikosti, dostupnosti a technickému vybavení. \n\nNejdůležitější část optické mechaniky je optická hlava skládající se z polovodičového laseru, čočky pro usměrnění laserového paprsku a fotodiody, která přijímá odražené světlo z povrchu disku. \n\nLaser pro práci s CD má vlnovou délku 780 nm (infračervená), pro DVD 650 nm (červená) a pro Blu-ray 405 nm (fialová). Základní princip vypalování je pro všechny systémy stejný. Jednou zapisovatelný disk má na vrstvě zlata nanesenou organickou vrstvu krytou polykarbonátovým základem. Laserový paprsek projde polykarbonátem a propálí organickou vrstvu až k vrstvě zlata a tím vzniká důlek (pit). \n\nZatímco čtecí laser není silnější než 5 mW, psací laser je mnohem výkonnější. Vyšší zapisovací rychlost nám snižuje dobu zápisu a tím méně času musí laser vypalovat bod na povrchu. Jeho výkon musí růst úměrně. DVD laser má výkon asi v 100 mW v netlumené vlně, a 225 mW při impulsech. Pro přepisovatelná CD-RW, DVD-RW, DVD+RW, DVD-RAM, BD-RE, HD DVD-RW, nebo HD DVD-RAM média je zápis složitější. U nich je možné předešlý záznam smazat a nahradit novým. Základem je použití materiálů, které mohou měnit svoji strukturu z krystalické na amorfní a zpět. Jestliže se tento materiál místně ohřeje laserovým paprskem na teplotu přes 600 °C, změní se struktura v tomto místě po ochlazení na amorfní. Pokud se ohřeje méně (kolem 200 °C), vrátí se do původního stavu. Paprsek čtecího laseru se od místa s amorfní strukturou odráží méně než od místa s fází krystalickou, jsou tedy rozlišeny dva stavy - nula a jednička. Oboustranná média nejsou moc využívaná, protože se pro čtení z druhé strany musí fyzicky otočit DVD disk.\n\nDvouvrstvá média (DL-dual layer) mají dvě nezávislé vrstvy oddělené polopropustnou vrstvou. Obě vrstvy jsou přístupné z jedné strany, ale optika musí změnit vzdálenost laserového ohniska. Na jednovrstvých médiích (SL-single layer) je vyrobena spirálová rýha v ochranné polykarbonátové vrstvě, která zavede záznamovou hlavu na začátek stopy. U dvouvrstvých je první vrstva s mělkou rýhou a polopropustnou vrstvou a druhá vrstva s hlubokou rýhou. Některé vypalovací mechaniky podporují také LightScribe - vypálení potisku na nezapisovatelnou stranu disku.\n\nHustota záznamu dat je na optických discích konstantní. Proto je možné u středu média (tj. na jeho \"začátku\") zaznamenat méně informací na jednu otočku, než u okraje média (\"konec\" média), kde je stopa delší a při konstantní hustotě záznamu se do ní tak vejde více informací.\n\nU kompaktních disků byla jako základní rychlost 1x určena rychlost čtení dat 150 kB/s. To znamená, že rychlost otáčení musela být zvolena tak, aby i u středu média bylo možné této rychlosti čtení dosáhnout. Při zachování rychlosti otáčení (a hustoty záznamu) je logicky možné (a vlastně i nutné) číst informace z okraje média rychleji. Tuto metodu čtení, při níž je konstantní rychlost otáčení zachována při čtení u středu i u obvodu média, označujeme jako CAV ( ).\n\nSe zvyšováním rychlosti čtení (a tím i zvyšování rychlosti otáčení média) bylo zhruba u rychlosti 8x dosaženo bodu, kdy potřebná rychlost čtení byla u obvodu již příliš vysoká, aby nedocházelo k chybám. Proto byl použit motor, který dokázal měnit plynule rychlost otáčení (500 otáček za minutu pro čtení u středu média až 200 otáček pro čtení u okraje média) a přizpůsobit ji aktuálním podmínkám. Tyto mechaniky označujeme jako CLV ( ).\n\nU mechanik CLV však jmenovitý násobek základní čtecí rychlosti (např. 16x, 52x apod.) již neoznačuje maximální dosažitelnou rychlost čtení po celém médiu, ale jen maximální dosažitelnou rychlost čtení, které se dosáhne jen u vnějšího okraje média. Použitím CLV mechanik však bylo možné dále navyšovat rychlost čtení, což uživatelé přivítali.\n\nNapříklad rychlosti čtení 4x je dosaženo při otáčkách 800-2000 za minutu (což je 4x150 = 600 kB/s). Rychlosti otáčení jsou samozřejmě limitovány. Při rychlostech kolem 10000 ot./min., což umožňuje rychlost čtení 52x, už může dojít k deformaci média, nebo i jeho roztříštění. Mechaniky s rychlostí čtení 52x jí dosahují jen na obvodu, uvnitř média je rychlost čtení pouze 20x.\n\nPro DVD média je základní rychlost čtení 1x stanovena na 1,385 MB/s, HD DVD má při rychlosti 1x přenos dat 4,36 MB/s a u Blu-ray se 1x rychlost čtení rovná přenosové rychlosti 6,74 MB/s.\n\nNynější optické mechaniky využívají dva zaváděcí mechanismy. Jeden po otevření štěrbiny velikosti média posune disk přímo na motor a čtecí zařízení, kdežto druhý a více využívaný vysune plato a po vložení se plato zasune zpět a motor si disk zvedne. \n\nNejčastější interní mechanika v osobních počítačích, serverech a pracovních stanicích je vyrobena podle standardu ve velikosti 5,25 palců. Připojení je realizováno přes ATA nebo SATA rozhraní. Externí mechaniky jsou obvykle připojené přes USB rozhraní. Mechaniky s SCSI rozhraním také existují, ale nejsou využívána v takové míře, neboť jsou velice drahé.\n\nVětšina optických mechanik je zpětně kompatibilních se všemi předchůdci od CD, neboť je to požadováno jako standard. Ve srovnání CD s 1,2 mm vrstvou polykarbonátu stačí u DVD paprsku projít vrstvou pouze 0,6 mm, aby došlo k záznamu. Díky menší šířce stopy se na DVD vejde několikanásobně víc dat, než na CD.\n\nOptický rekordér je definován třemi rozdílnými rychlostmi. První rychlost je pro zápis (W - write), druhá pro přepis (RW - re-write) a třetí pro čtení (R - read). Například mechanika 12x/10x/32x zapisuje rychlostí 12x (1.76 MB/s), přepisuje rychlostí 10x (1.46 MB/s) a čte rychlostí 32x (4.69 MB/s). Novější vypalovací mechaniky využívají ochranu proti podtečení, což zabraňuje vytváření chyb při záznamu.\n\n"}
{"id": "273921", "url": "https://cs.wikipedia.org/wiki?curid=273921", "title": "Ondřej Ptáček", "text": "Ondřej Ptáček\n\nOndřej Ptáček (zemřel 1511) byl mistr kutnohorský, zvonař konce 15. a počátku 16. století, syn Prokopa Konváře. Po jeho smrti dílnu vedli jeho synové Jakub Ptáček a Matouš Ptáček. S rodinou Ptáčků byli spřízněni také zvonaři rodu Klábalů a zvonaři Daniel Draštík a Jindřich Křepelka.\n\n\nOndřej Ptaček byl synem Prokopa Konváře z Kutné Hory a od r. 1472 se věnoval odlévání zvonů, ale také křtitelnic, pušek a cínového nádobí. Přivydělával se také jako obchodník s rudou. Spolupracoval se zvonařem Tomášem z Litoměřic, který od něj převzal některé reliéfy. Byl nejvýznamnějším kutnohorským zvonařem. Kolem r. 1511 zemřel (literatura uvádí též rok 1513). S ženou Martou měl syny Jakuba a Matouše, kteří po něm dílnu převzali, dále syny Adama, Řehoře a Jana, o nichž není známo nic bližšího, a dceru, kterou si vzal jiný kutnohorský zvonař Daniel Draštík (zemřel r. 1538). Ptáčkovi synové zřejmě některé zvony odlévali pod otcovým jménem, takže zvony se signaturou Ondřeje Ptáčka se objevují až do r. 1525.\n\nStarší syn Jakub vedl dílnu až do své smrti v r. 1539. Zřejmě se více věnoval výrobě jiných kovolijeckých výrobků, zvonů s jeho jménem je známo poměrně málo. Jeho mladší bratr a pomocník Matouš zemřel dříve, avšak zůstala po něm vdova Justina, která se později provdala za Jiřího Klábala, jenž se posléze stal dědicem dílny rodu Ptáčků, v jejímž čele stál do své smrti v r. 1552. Měl několik synů (Tomáš Klábal, Ondřej Kotek, Jan Klábal, Rafael Klábal, Jiří Klábal), kteří se rovněž věnovali kovolijectví, největšího věhlasu dosáhl Tomáš Klábal, který je po Ondřeji Ptáčkovi považován za druhého největšího kutnohorského zvonaře. Po jeho smrti dílnu převzal bratr Ondřej Kotek. S jeho smrtí na počátku 17. století vymřel i rod Klábalů po meči. Vdovu po Ondřejovi Evu si vzal Jindřich Křepelka, který se poté rovněž věnoval kovolijectví. \n\n\n\n\n\n\n\n\n"}
{"id": "273926", "url": "https://cs.wikipedia.org/wiki?curid=273926", "title": "Miloš Havelka", "text": "Miloš Havelka\n\nMiloš Havelka (* 29. července 1944 Brno) je český filosof a sociolog. Zabývá se hlavně dějinami myšlenek, „českou otázkou“, myšlením T. G. Masaryka a Maxe Webera a přednáší na Univerzitě Karlově a Vysoké škole CEVRO Institut.\n\nPo maturitě studoval na dnešní MU v Brně obory filosofie a čeština, po obhajobě 1968 pracoval jako kulturní a sportovní redaktor, později v Ústavu filosofie a sociologie ČSAV v Praze. Od roku 1993 pracoval v Sociologickém ústavu AV a zároveň přednášel na UK. Habilitoval se roku 1996 v oboru filosofie na MU Brno, roku 2002 jmenován profesorem. V letech 1993–2001 byl šéfredaktorem Sociologického časopisu i jeho anglické verze. Od roku 1995 přednáší na Fakultě humanitních studií Univerzity Karlovy.\n\nKromě vlastní vědecké práce je editorem a překladatelem díla německého sociologa Maxe Webera a vydavatelem rozsáhlé publikace textů, jež tvořily tzv. Spor o smysl českých dějin. Je členem Masarykovy sociologické společnosti, v letech 1998–2000 byl členem Vědecké rady FF UK a Vědecké rady AV ČR. Absolvoval několik dlouhodobých zahraničních stáží (Lipsko, Mnichov, Vídeň a Berlín), roku 2002 byl hostujícím profesorem na Technické univerzitě v Chemnitzu.\n\nÚčastnil se podvečerů na téma \"T. G. Masaryk a Evropa\" v Divadle Kolowrat a Klubu techniků na Novotného lávce v Praze, které pořádalo Masarykovo demokratické hnutí.\n\n\n\n"}
{"id": "273928", "url": "https://cs.wikipedia.org/wiki?curid=273928", "title": "Pernerové", "text": "Pernerové\n\nPernerové jsou tyrolský zvonařský rod, působící v Českých Budějovicích a Plzni od 18. do 20. století. V současnosti dílna sídlí v Pasově.\n\nNejstarší známý zvonař z tohoto rodu, Jan Perner, pocházel z Tyrolska. V r. 1702 se přestěhoval do Plzně, kde od r. 1703 začal odlévat zvony. Po jeho smrti v r. 1741 převzal dílnu syn Jan Josef Perner, který ji vedl v letech 1741 - 1768, kdy zemřel.\nSyn Jana Josefa Pernera jménem Josef Perner (1747 – 1804) po smrti otce odešel do ciziny, v r. 1772 se usadil v Českých Budějovicích, kde převzal dílnu po zvonaři Antonínu Pöglovi, a založil tak budějovickou větev rodu Pernerů. Kromě zvonů vyráběl také cymbály, pumpy, roury a jiné kovolijecké výrobky. Jeho zvony ovšem nebyly příliš kvalitní a často musely být přelévány. Dílnu po něm vedli jeho synové Jan Karel Perner (1778 – 1834) a Jan Vojtěch Perner. V další generaci vedl dílnu Antonín Perner (zemřel po r. 1891) a Josef Perner. Ve čtvrté generaci byl hlavní osobností dílny Rudolf Perner (I.) (1858 – 1933), syn Antonína. Poté Rudolf Perner (II.) (1899 – 1982). V r. 1946 byl nuceně vystěhován, dílna pak byla znárodněna a působila jako součást Závodů umělecké kovovýroby. Perner pak svou dílnu obnovil v Pasově. Jeho syn Rudolf Perner (III.) (1929 – 1973) zemřel dříve než otec, dílnu tedy převzal vnuk Rudolf Perner (IV.) (narozen 1969), který stojí v jejím čele dodnes.\n\nDílna v Plzni nedosáhla takové proslulosti jako budějovická větev. V jejím čele stáli Petr Pavel Prokop Perner, Václav Perner (1825 - 1861) a Robert Perner, který krátce vedl dílnu s kotlářem Arnoštem Juránkem (firma Juránek & Perner). Robert zemřel bez mužských potomků, dílnu po něm vedli jeho zeťové Jiří Zykmund a Karel Šulc.\nVlastnictvím plzeňské větve Pernerů byl mj. známý kostel „U Ježíška“ v Plzni s přilehlou usedlostí a zahradou.\n\n\n\n\n\n\n\n\n\n\n\n\n\n\n\n"}
{"id": "273931", "url": "https://cs.wikipedia.org/wiki?curid=273931", "title": "Linker", "text": "Linker\n\nLinker (angl. výslovnost [ˈliŋkə(r)]; česky \"sestavovací program\") je v informatice počítačový program, který jeden nebo více objektových souborů vygenerovaných překladačem spojí do jediného spustitelného souboru (tzv. \"linkování\"). Výsledný soubor může být přímo spustitelný jádrem operačního systému nebo knihovnou, která je později využívána jiným programem. Statická knihovna je připojována k jinému programu, dynamická knihovna je s programem spojována při jeho zavádění do paměti (zavaděč vyvolá dynamický linker).\n\nObjektové soubory jsou moduly programu obsahující strojový kód a informace pro linker. Mohou obsahovat tři různé definice symbolů:\n\n\nVe zkratce, účelem linkeru je řešení referencí nedefinovaných symbolů vyhledáváním symbolů v ostatních objektových souborech, které je definují. Nedefinovaný symbol je nahrazen adresou symbolu, který jej definuje.\n\nLinker často pracuje s objekty, které jsou uspořádány ve větších celcích, tzv. knihovnách. Některé linkery neobsahují na výstupu celou knihovnu, ale obsahují pouze její symboly, na které je odkazováno z objektových souborů případně jiných knihoven. Existuje celá řada knihoven majících různý účel. Jedna nebo více systémových knihoven bývají obvykle připojovány v linkovacím procesu standardně.\n\nLinker se také stará o umisťování objektů v adresním prostoru programu. Používá k tomu relokační kód, který dokáže přesunout spodní mez adresního prostoru (referenční adresa) na jiný základ. Jelikož překladač obvykle neví, kam bude objekt v paměti umístěn, je objektu obvykle přidělena nejnižší možná spodní adresa a to nula. Relokační strojový kód může obsahovat příkaz pro přesměrování absolutních skoků, načtení a uložení.\n\nVýstup spustitelný linkerem může před tím, než je program zaveden do paměti (těsně před spuštěním) vyžadovat ještě jeden průchod relokačním cyklem. U hardwaru umožňujícím využití virtuální paměti je tento cyklus vypuštěn, neboť každému programu je přidělen vlastní adresní prostor tak, že nemůže dojít ke konfliktu, ačkoliv všechny programy budou načteny se stejnou referenční adresou.\n\nModerní prostředí operačních systémů umožňuje tzv. dynamické sestavování, řešící některé nespecifikované symboly až po spuštění programu, z čehož vyplývá, že spustitelný soubor stále obsahuje nespecifikované symboly a seznam objektů a knihoven obsahujících jejich definice. Tyto objekty a knihovny se načtou až při spuštění programu, kdy se provede konečné sestavení.\n\nTento přístup má dvě výhody:\n\nProtože překladač nemá žádné informace o rozložení objektů v konečném výstupu, nemůže využít zkrácené nebo účinnější instrukce, které vyžadují adresy jiných objektů. Například skoková instrukce může být vyjádřena absolutní adresou nebo offsetem vztahujícím se k momentální pozici, přičemž hodnota offsetu může mít v závislosti na vzdálenosti od cíle různou délku. Generováním nejkonzervativnějších instrukcí (obvykle jsou to ty největší relativní či absolutní varianty, to závisí na platformě) a přidáním oddychových nápověd, je možné během konečného sestavování tyto nahradit kratšími a efektivnějšími instrukcemi. Tento krok je možné provést až poté, co byl celý kód přečten a byly stanoveny dočasné adresy. Proces relaxace pak provede přeadresování, což umožní celkové odlehčení programu. Nahrazené posloupnosti instrukcí jsou kratší, což tomuto procesu umožňuje vždy počítat s optimálním řešením pevného uspořádání objektů. Pokud tomu tak není, dojde ke konfliktu, a linker musí zvážit její výhody či další možnosti.\n"}
{"id": "273932", "url": "https://cs.wikipedia.org/wiki?curid=273932", "title": "Rudolf Manoušek", "text": "Rudolf Manoušek\n\nRudolf Manoušek starší (24. dubna 1881 Habrůvka – 6. ledna 1951 Brno) byl český zvonař, zakladatel zvonařského rodu Manoušků. \n\nZvony začal Rudolf Manoušek starší odlévat v r. 1900. Zpočátku spolupracoval Rudolf Manoušek s brněnskou zvonárnou rodu Hillerů, od r. 1913 vedl v České (okres Brno-venkov) vlastní podnik. Nejprve odléval zvony především pro Slovensko, ale postupně rozšiřoval svůj trh. V r. 1928 si Manoušek osvojil technologii restaurování puklých zvonů, takže už je nebylo nutné přelévat. Svařování puklin je snadnější a hlavně umožňuje zachovat historicky cenné zvony.\n\nPřesto se dílna ve 30. letech dostala do finančních problémů, a proto Manoušek její činnost dočasně pozastavil. Mezitím, v r. 1934, už vlastní zvonárnu založil jeho syn Rudolf ml. (1909-1994). Za II. světové války dílnu Rudolfa st. převzal František Michera, jehož jméno pak firma nesla po válce (První moravská zvonárna Michera a spol.). V r. 1947 ji Rudolf st. definitivně opustil a šel pracovat do dílny svého syna. Obě zvonárny byly v r. 1948 znárodněny.\n\nDílna Manoušků byl včleněna do \"Závodů umělecké kovovýroby\". \n\nPo smrti otce v r. 1951 byl Rudolf Manoušek ml. přeložen do Prahy a nad odléváním zvonů v Brně mu byl svěřen pouze externí dohled; v 60. letech byla výroba zvonů zcela ukončena.\n\nNicméně Rudolf Manoušek ml. si v r. 1967 založil novou dílnu v Praze na Zbraslavi. S prací na zvonech mu pomáhala i jeho žena Květa a syn Ing. Petr Rudolf Manoušek. Ten se ujal vedení dílny v r. 1988 a firma funguje až dodnes. Do nečekaných potíží se dostala při povodních v r. 2002, kdy byla zvonárna zcela zatopena a její činnost na Zbraslavi se již nepodařilo obnovit. Petr Manoušek mezitím externě pracoval v několika jiných evropských zvonárnách, v r. 2006 se podílel na odlití největšího zvonu světa, který se při zvonění rozhoupává. Japonský zvon o hmotnosti přes 36 tun, zavěšený u města Gotenba na ostrově Honšú, vyrobila nizozemská zvonárna Royal Eijsbouts v Astenu.\n\nDílna Manoušků za dobu své existence vyrobila a zrestaurovala několik tisíc zvonů, podílela se mj. na opravě pražské loretánské zvonkohry nebo pořízení nového srdce pro největší český zvon Zikmund.\n\nPro město Praha v rámci projektu \"Evropské město kultury\" v roce 2000 sestavila Pražskou mobilní zvonohru s 57 zvony. Ta je v současné době přímo v jejich majetku poté, co město Praha odstoupilo od ústní dohody. Kvůli nutnosti vrátit vyplacené zálohy nakonec Manouškovi museli prodat svůj rodinný dům. Objekt zvonárny na Zbraslavi zůstává stále neopraven z nepřekročitelných, čistě administrativních důvodů mimo možnosti vlastníka.\n\n\n\n\n\n"}
{"id": "273936", "url": "https://cs.wikipedia.org/wiki?curid=273936", "title": "Nargothrond", "text": "Nargothrond\n\nNargothrond je elfí město objevující se ve fiktivním světě anglického spisovatele J. R. R. Tolkiena. Zakladatelem a vládcem Nargothrondu byl noldorský kníže Finrod Felagund. Stejně jako město se jmenovala i celá říše nacházející se v západním Beleriandu, která se rozprostírala na západ i na východ od řeky Narog až k řekám Teiglin a Nenning. Trpaslíci městu ve svém tajném jazyku říkali Nulukhizdîn.\n\nMěsto Nargothrond se objevuje v Tolkienových knihách \"Silmarillion\", \"Nedokončené příběhy\" a \"Húrinovy děti\".\nMěsto Nargothrond, jehož název je překládán jako \"Velká podzemní pevnost na řece Narog\", se nacházelo v jeskyních a síních vyhloubených ve vysočině Taur-en-Faroth. Vchod do skrytého města byl umístěn ve stěně rokle tyčící se nad řekou Narog. Vchod do města býval zprvu skryt, později za dob Túrina byl vystavěn velký kamenný most přes koryto Narogu, který umožňoval nargothrondským vojskům rychle vyrazit z města. Stejně jako Menegroth byl i Nargothrond v době své největší slávy plný bohatství, uměleckých pokladů a mocných zbraní.\n\nMěsto se stalo centrem Nargothrondské říše, jež byla největší říší elfů v Beleriandu. Na severu byla ohraničena horami Ered Wethrin, na západě tvořila její hranice řeka Nenning a na východě řeka Teiglin. Autoritu pána Nargothrondu uznávali všichni beleriandští elfové žijící na západ od Sirionu kromě Círdanova lidu obývajícího přímořský Falas.\n\nZakladatelem Nargothrondu byl Finrod, syn Finarfinův. Ten byl kolem roku 50 prvního věku společně se svou sestrou Galadriel pozván na hostinu doriathského krále Thingola konající se v jeho síních v Menegrothu. Finrod tehdy žasnul nad nádherou a velkolepostí Thingolova sídla a rozhodnul se také vybudovat pro sebe a svůj lid podobné. Thingol mu pověděl o tajném místě ve skalách na řece Narog pod zalesněnými kopci vysočiny Taur-en-Faroth, které bylo dříve obydleno plemenem Drobných trpaslíků.\n\nKrátce poté nechal Finrod za velké pomoci trpaslíků z Ered Luin v tajnosti zbudovat jeskynní město Nargothrond. Po jeho dokončení v roce 52 Prvního Věku trpaslíky štědře odměnil a se svým lidem se z věže Minas Tirith přestěhoval do Nargothrondu. Finarfinův syn byl od té doby trpaslíky nazýván \"Felagund\", čili \"Hloubitel jeskyní\". Vládu nad Minas Thirith předal svému bratrovi Orodrethovi.\n\nFinrod si nadále udržoval dobré vztahy s trpaslíky, kteří mu jako projev náklonnosti věnovali jeden ze svých pokladů, náhrdelník Nauglamír. Nargothrondští elfové pomáhali svým sousedům Sindar z Falasu opevňovat jejich přístavy Brithombar a Eglarest a rovněž postavili na pobřeží věž Barad Nimras.\n\nPo prolomení Obklíčení Angbandu v letech 455 až 456 prvního věku během bitvy náhlého plamene prchli do Nargothrondu Fëanorovi synové Celegorm a Curufin. V bitvě zachránil nargothrondskému králi Finrodovi život Barahir, pán Bëorova domu. Král Nargothrondu se tak stal dlužníkem Bëorova domu a Barahirovi věnoval na znamení věčného přátelství svůj prsten. Dva roky po Dagor Bragollachu obsadil Morgothův pobočník Sauron věž Minas Thirith bránící Sirionský průsmyk. Orodreth se zbytkem přeživších byl tehdy nucen uprchnout do Nargothrondu pod bratrovu ochranu. Sauron ostrov Tol Sirion přeměnil na strašný Tol-in-Gaurhoth čili \"Ostrov vlkodlaků\", odkud nadále hlídal Sirionský průsmyk. \n\nPoté, co do Nargothrondu dorazil Barahirův syn Beren, který přišel žádat Finroda o pomoc na jeho výpravě za silmarilem, postavili se proti králi bratři Celegorm s Curufinem. Podařilo se jim proti králi poštvat většinu jeho lidu a Finrod pouze v doprovodu Berena a deseti nejvěrnějšími opustil kvůli svému slibu Nargothrond.\n\nNargothrond záhy zasáhla zpráva, že král Finrod zemřel v Sauronově vězení na Tol-in-Gaurhothu. To nargothrondskému lidu otevřelo oči a tak byli Celegorm s Curufinem vyhnáni z města a na trůn nastoupil Felagundův bratr Orodreth. Nargothrondské království se v těch časech skrývalo před Nepřítelem a jeho vojáci nevycházeli do otevřeného boje s morgothovými služebníky, ostražitě bránili své hranice a útočili převážně ze zálohy. Do bitvy nespočetných slz v roce 473 tak z Nargothrondských vyrazil pouze nevelký oddíl vedený Gwindorem, který byl v prohrané bitvě zajat.\n\nDalším mužem, který přišel do Nargothrondu byl Húrinův syn Túrin Turambar. Túrin do města dorazil společně s Gwindorem, kterému se podařilo uprchnout z kobek Temného pána. Mladý muž záhy získal na králově dvoře velký vliv. Po jeho radě se elfové z Nargothrondu přestali skrývat a vyšli otevřeně do boje proti Morgothovým vojskům. Zpočátku se dařilo vítězit a všichni sluhové Temného pána byli ze západního Beleriandu vyhnáni. \n\nMorgoth se však nyní brzy dozvěděl o přesné poloze města, načež k němu vyslal svou armádu pod vedením zlatého draka Glaurunga. V roce 495 bylo vojsko Nargothrondu vedené králem Orodrethem a Túrinem rozprášeno v bitvě u Tumhaladu. V boji padli král Orodreth i Gwindor. Drak a skřeti poté zamířili k samotnému městu. Most, který již dříve nechal Túrin postavit přes řeku Narog, tehdy pomohl nepřátelům, kteří díky němu velice rychle pronikli do nechráněného města. V síních Nargothrondu tehdy došlo k velkému masakru. Téměř všichni obyvatelé buď padli, nebo byli odvlečeni do Morgothova otroctví. \n\nDrak Glaurung nějaký čas využíval vypleněného města jako doupěte. Poté, co byl drak Túrinem zabit, se do zpustlých síní vrátil poslední z Drobných trpaslíků, Mîm. Do opuštěného Nargothrondu si po svém propuštění našel cestu i Morgothův vězeň Húrin. Ten zde zabil trpaslíka Mîma, který zradil jeho syna a ze všech nargothrondských pokladů si vybral a s sebou odnesl pouze náhrdelník Nauglamír. Tento klenot poté věnoval Doriathskému králi Thingolovi. Avšak Nauglamír se později stal příčinou pádu Doriathu. \n\nBěhem zkázy, kterou způsobila válka hněvu, se Nargothrond podobně jako většina Beleriandu potopil na mořské dno. Jedním z mála míst západního Beleriandu, které se během zkázy na konci prvního věku nepotopilo, byl ostrov Tol Morwen. \n\n"}
{"id": "273939", "url": "https://cs.wikipedia.org/wiki?curid=273939", "title": "Proprietární uzamčení", "text": "Proprietární uzamčení\n\nProprietární uzamčení (vendor lock-in), nebo také uzamčení zákazníka, činí zákazníka závislým na produktech a službách konkrétního subjektu tím, že vytváří značné náklady na přechod na produkty a služby jiných subjektů. Toho lze dosáhnout například použitím nestandardizovaných součástí produktu, které jsou chráněny patentem. \n\nUzamčení, které vytvářejí bariéry pro vstup na trh, se lze vyhnout protimonopolními opatřeními.\n\nProprietárním uzamčením je například blokování mobilních telefonů pouze pro jednoho z operátorů, či DRM. \n\nJiným příkladem je vztah Dopravního podniku hl. m. Prahy a.s. s firmou Xanthus. Smlouva byla uzavřena v roce 2004 za podezřelých okolností (v červnu 2014 udělil Úřad pro ochranu hospodářské soutěže Dopravnímu podniku pokutu 0,6 milionu Kč). Její detaily nejsou veřejně známé, avšak dopravní podnik kvůli ní úzkostlivě tají data o aktuální poloze vozidel MHD. Ačkoliv ROPID spustil již v roce 2009 veřejný provoz webové informační služby systému MPV (Monitorování polohy vozidel) pro Pražskou integrovanou dopravu s cílem zapojit do systému všechna vozidla PID do konce roku 2009, data o vozidlech největšího a nejvýznamnějšího dopravce v tomto systému i po deseti letech stále chybí. \n"}
{"id": "273940", "url": "https://cs.wikipedia.org/wiki?curid=273940", "title": "Daniel Webster", "text": "Daniel Webster\n\nDaniel Webster (18. února 1782 – 25. října 1852) byl tajemník a senátor USA, považovaný za vynikajícího řečníka. Webster byl povoláním byl právník, měl mnoho sporů před Nejvyšším soudem USA. Byl velice vlivnou osobností politické strany Whig Party.\n\n"}
{"id": "273942", "url": "https://cs.wikipedia.org/wiki?curid=273942", "title": "Vezír", "text": "Vezír\n\nVezír (persky,وزير arabsky - وزير (\"wazīr\") doslova \"nosič břemene\" nebo \"pomocník\") je perský termín, který se v islámských monarchiích užívá pro ministra, nebo vysoce postaveného politika, v religiozním pojetí sultána. Titul \"Velký vezír\" označuje premiéra. Patří taky mezi velmi vysoké hodnostáře, kteří rozdělují půdu a jídlo.\n"}
{"id": "273943", "url": "https://cs.wikipedia.org/wiki?curid=273943", "title": "Miloš Seifert", "text": "Miloš Seifert\n\nMiloš František Seifert (8. ledna 1887 Sušice – 3. prosince 1941 Bechyně) byl středoškolský učitel, přírodovědec, spisovatel, překladatel a především otec československého woodcrafterského hnutí. Používal též pseudonymy: \"Vojvoda, Balú, Černý Medvěd, Woowotanna, St. Orlovský, Svatoborský\". Propagoval kromě woodcraftu také zdravý životní styl, vegetariánství, pacifismus, buddhismus, ekologii a ochranu přírody.\n\nOtec Emil Seifert (1856–1926) byl ředitelem Měšťanské školy v Sušici, matka Marie Karolina roz. Poláčková (1854–1930) byla učitelkou na dívčí obecné škole. Měl tři starší sourozence (Marie, Ladislav, Jaroslav), kteří se stejně jako on stali pedagogy.\n\nV červnu 1919 se Miloš Seifert oženil s učitelkou a medičkou Antonií Paterovou. Učil na gymnáziích (Beroun, Dolný Kubín) a reálce v Příbrami.\n\nMiloš Seifert zemřel 3. prosince 1941 v Bechyni na mozkový nádor ve věku 54 let.\n\nPo vzoru A. B. Svojsíka založil již roku 1911, společně s kolegou Ferdinandem Pakostou, oddíl skautů na berounském gymnáziu, Jako profesor přírodopisu vedl také „Kroužek přátel přírody“, se kterým podnikal výlety spojené s poznáváním přírody a tábořením. To se již přelévala vlna zájmu o anglické skautské hnutí v pedagogických kruzích, z Německa i k nám.\n\nDíky Seifertovi a jeho kolegovi Miloši Maixnerovi odvrátil berounský oddíl záhy svou pozornost od Baden-Powella k Setonovi, který pacifisticky zaměřeným pedagogům imponoval víc, než voják Robert Baden-Powell. V první polovině roku 1913 zakoupil Seifert \"The Book of Woodcraft\" a \"Two Little Savages\", podle kterých začal berounský oddíl „Dětí Živěny“ od letního tábora pracovat, jako první woodcrafterský kmen na evropské půdě. Ve stejnou dobu v Praze profesor Bořivoj Müller a Seifertův spolužák Jan Hořejší založili \"oddíly Psohlavců\". Ty se zanedlouho odtrhly od Svojsíkovy skupiny a vstoupily pod záštitu spolku \"Záchrana\". Oba spolužáci spolu udržovali úzké kontakty již od roku 1907, kdy společně vydávali, po dobu tří let, studentský časopis \"Úsvit\".\n\nRoku 1915 založily spřátelené junácké skupiny z Prahy, Berouna, Příbrami, Plzně, Loun a dalších míst „Obec Psohlavců“, která byla konkurencí Svojsíkovu Junáku. Vydávaly vlastní časopis Psohlavec, rozmnožovaný hektograficky. Po převratu roku 1918 založili někteří vůdci Obce Psohlavců samostatnou oficiální organizaci \"Děti Svobody\". Počátkem roku 1919 byl proveden neúspěšný pokus o začlenění všech junáckých skupin do jednotného „Svazu Skautů“. Již během léta byla obnovena \"Obec Psohlavců\", která dál pracovala samostatně.\n\nV září 1919 Seifert, nejspíš pod vlivem svého švagra Václava Patery, který už na Slovensku krátce učil, odešel učit na reálné gymnázium do Dolného Kubína. Zde Seifert založil \"družinu Horních chlapců\", kterou vedl jeho student Ján Čaplovič. Vznik woodcrafterského kmene na Slovensku vedl k tomu, že \"Obec Psohlavců\" na svém listopadovém sjezdu v Berouně přijala rozšíření názvu na \"Československá obec junácká Psohlavci – Horní chlapci\". Na Slovensku ve stejnou dobu působil také Jan Hořejší, který rovněž založil v Košicích družinu, ale vstoupil s ní do konkurenčního \"Svazu skautů\". Názory jednotlivých vůdců na vztah ke Svojsíkovu \"Svazu skautů\" se začaly odlišovat.\n\nBěhem svého pobytu na Slovensku Seifert začal pracovat na monumentální příručce \"Přírodou a životem k čistému lidství\", vycházející ze Setonovy \"The Book of Woodcraft\", která by dala Psohlavcům vlastní program. Seifert už tou dobou věděl, jak v USA odstranili z vedení \"Boy Scouts of America\" Setona a viděl jak Baden-Powell pozvolna strhává ve skautském hnutí veškerou pozornost výhradně na svou osobu. Proto chtěl zabránit asimilaci \"Psohlavců\" se \"Svazem skautů\". Roku 1921 navázal písemný kontakt se Setonem, který byl důležitý pro další směřování \"Psohlavců\".\n\nV roce 1922 došlo k rozštěpení Obce Psohlavců, kdy jedna část (Hořejší, Pokorný) vstoupila do Svazu skautů; druhá část pod vedením Seiferta založila woodcrafterskou organizaci \"Zálesácká liga Československá\", která se po roce přejmenovala na Ligu Lesní moudrosti. Organizace vydávala vlastní časopis \"Vatra\" a zpravodaj \"Hlasatel\". Seifert ji vedl do roku 1924, kdy založil \"Woodcrafterský klub\", později přejmenovaný na \"Ligu pro výchovu přírodou Moudrost lesa\" a v roce 1926 se stal jejím náčelníkem Vydal jedno číslo oficiálního časopisu \"Lesní moudrost\", ale pro finanční potíže se později musí spokojit se zpravodajem \"Hlasatel Moudrosti lesa\", tištěným hektograficky. Od roku 1927 podnikal tehdejší náčelník LLM Jaroslav Šimsa kroky k opětovnému sjednocení woodcraftu v Československu, pro jeho dlouhodobou nemoc došlo ke sjednocení až na podzim 1928. Náčelníkem nové Ligy československých woodcrafterů byl zvolen Miloš Seifert.\n\nNa jaře 1931 se Miloš Seifert vzdal náčelnictví Ligy lesní moudrosti a až do své smrti působil v čestné funkci \"Strážce totemu\". Čekal na veřejné uznání svých zásluh (kterého se však nedočkal) do r. 1936, kdy o Vánocích navštívil ČSR sám zakladatel woodcraftu Ernest Thompson Seton. Přesto až do své smrti neúnavně propagoval Setonovo hnutí, publikoval v tisku, vydával knihy, překládal.\n\n\n\n"}
{"id": "273951", "url": "https://cs.wikipedia.org/wiki?curid=273951", "title": "Ludvík XII.", "text": "Ludvík XII.\n\nLudvík XII. (27. června 1462, Blois – 1. ledna 1515, Paříž) byl francouzský král v letech 1498–1515 a vévoda milánský v letech (1499–1500) a (1501–1512).\n\nLudvík XII. pocházel z rodu Valois, přesněji z větve Dynastie Valois-Orléans. Byl jediným synem Karla Orleánského a Marie Klevské. Na francouzský trůn nastoupil roku 1498 po nešťastném úmrtí svého bezdětného švagra Karla VIII.\n\nJeště téhož roku se dal rozvést s Johanou, sestrou svého předchůdce na francouzském trůně a 8. ledna 1499 se oženil s Karlovou vdovou Annou Bretaňskou. Anna byla držitelkou Bretaně, která byla tímto sňatkem po mnoha letech konečně připojena k území francouzské koruny. Z narozených potomků se dospělosti dožily pouze dvě dcery. Po Annině smrti (9. ledna 1514) se Ludvík potřetí oženil. Vyvolenou se stala 9. října 1514 Marie, sedmnáctiletá sestra anglického krále Jindřicha VIII.\n\nNový panovník po přeslici pocházel z rodu Visconti (babička z otcovy strany byla Valentina Visconti). Začal uplatňovat nárok na Milánské vévodství a napadl proto Itálii, kde se potom v letech 1499–1513 odehrávaly kruté boje (tzv. druhá až čtvrtá \"Italská Válka\"). Po dobytí Milána roku 1499/1500 se Ludvík dohodl se španělským Ferdinandem II. Aragonským a obsadil také Neapolské království. Ferdinand Aragonský však změnil názor, obrátil se proti Ludvíkovi a Neapol dobyl sám. Následovala léta komplikovaných španělsko-francouzských jednání a bojů o Itálii. Roku 1504 uznala Francie španělskou nadvládu v Neapoli, ale ponechala si Milánsko.\n\nRoku 1511 se proti Ludvíkovi XII. postavila Cambraiská liga (založená původně 1507 papežem, římsko-německým císařem a samotným Ludvíkem proti Benátkám) spolu s papežem naverbovanými Švýcary a po ostrých bojích mezi Francií a Cambraiskou ligou v letech 1512 a 1513 byli Francouzi úplně vytlačeni z italského území za hřeben Alp. Milánsko připadlo Švýcarům.\n\nFrancouzský lid krále miloval, jelikož byl dobrý hospodář a dbal o správný pořádek. Generální stavy ho nazývaly \"Оtec lidu\".\n\nKrál zemřel tři měsíce po svém posledním sňatku 1. ledna 1515. Neměl dospělosti se doživší potomky mužského pohlaví. Králem Francie se tak stal syn Ludvíkova bratrance František I. (1515–1547).\n\n"}
{"id": "273958", "url": "https://cs.wikipedia.org/wiki?curid=273958", "title": "Ctiborův dub", "text": "Ctiborův dub\n\nCtiborův dub byl 500 let starý dub zimní (\"Quercus petraea\") nacházející se pod zříceninou Stříleckého hradu v Chřibech. Nesl jméno patrně po \"Ctiboru z Cimburka\", vnuku \"Bernarda\", zakladatele nedalekého hradu nového Cimburka u Koryčan. Ctibor vlastnil panství cimburské a střílecké do roku 1358.\n\nStrom byl na počátku 40. let 20. století poškozen chlapci z nedalekých Střílek, když se pokusili z dutiny vykouřit sovy, a strom zapálili. Stopy po požáru jsou dodnes patrné.\n\nStrom měl v roce 1980 průměr 2 metry, obvod 9 metrů, poté existoval jen jako torzo, asi třetina kmene s jednou živou větví. V roce 2009 dub definitivně odumřel.\n\n"}
{"id": "273963", "url": "https://cs.wikipedia.org/wiki?curid=273963", "title": "SMART Board", "text": "SMART Board\n\nSMART Board je interaktivní tabule vyráběná SMART Technologies. Jedná se o velkoplošnou dotykovou tabuli, která je aktivní za pomocí projekce a počítače. Počítač promítá obraz na tabuli přes projekci. Pomocí prstu pak můžeme přímo z tabule ovládat aplikace, označovat objekty, případně pomocí per kreslit a zvýrazňovat. Pravé tlačítko myši a softwarová klávesnice se spouští pomocí dvou tlačítek umístěných na panelu s popisovači pod tabulí. Vstup z tabule do počítače je zajištěn propojením těchto medií pomocí USB kabelu. Pro výstup zvuku pak lze připojit reproduktory, které jsou v některých modelech zabudovány a využít tak veškerých multimediálních prostředků tohoto produktu (zvuk nemusí být pouze integrovaný, lze využít i samostatných reproduktorů připojených k počítači).\n\nOd té doby, kdy v roce 1991 SMART Technologies představili svou první interaktivní tabuli, je SMART Board využíván v oblasti vzdělávání, managementu a vládních institucích, pro představení interaktivních prezentací. Ve vzdělávání je tato pomůcka využívána jako interaktivní prvek ve výuce ve stylu ŠKOLA HROU.\n\nSMART představili svou první interaktivní tabuli SMART Board v roce 1991. Byla to první interaktivní bílá tabule, která poskytovala možnost ovládání počítače a jeho aplikací pomocí dotyku a také podporovala vpisování do standardních aplikací Microsoft Windows.\nVýhradním distributorem tabulí SMART Board pro firemní a školní sektor je společnost AV MEDIA, a. s. \n\n2007\n2006\n2005\n2004\n2003\n2002\n2001\n2000\n1999\n1998\n1997\n1996\n1994\n1992\n1991\n\nSMART Board funguje spojením interaktivní bílé tabule, projekce a počítače. Tyto komponenty mohou být propojeny bezdrátově, pomocí USB nebo sériového kabelu. Plocha počítače je při zapnutí projektoru promítána na interaktivní (bílou) tabuli, ta je pak po kalibraci přesným ovládacím zařízením. Pomocí dotyku prstu pak můžeme ovládat kurzor myši, nebo psát na softwarové klávesnici (tj. klávesnice promítaná pomocí počítače na plochu, lze jí využít k psaní krátkých textů, vyplňování formulářů, psaní adres, atp.). SMART Board také umožňuje zvýrazňování, kreslení a vpisování pomocí per a to kdykoli, tudíž i ve spuštěné aplikaci a není tím pádem nutno užívat funkci pro kopii obrazovky (\"Print screen\"). SMART Board existuje jak s přední tak i zadní projekcí(tj. projektor je umístěn za tabulí). Výhodou tabule se zadní projekcí je, že si přednášející nezaclání v promítání. Nevýhodou je však velký prostor za tabulí, který vyplňují komponenty zadního promítání.Tabule se umisťuje jak přímo na stěnu, tak na stojan. Při pořízení interaktivní tabule na pojízdném stojanu se doporučuje výběr modelu s integrovanou projekcí (přímo na rameni nad tabulí) a využít bezdrátových technologií. Nevýhodou tohoto typu tabule je nutnost časté kalibrace při pohybu s celou projekcí.\n\nSMART Boardy ze série 600-series, používají analogovou technologii. Tyto interaktivní tabule jsou složeny z flexibilní plastové fólie, ta je umístěna vpředu, a z pevné desky. Zadní strana fólie a přední strana zadní desky mají slabý nátěr odporového filmu. Tyto strany obou těchto částí jsou odděleny vzduchovou mezerou o velikosti přibližně 0,03mm, což odpovídá dvěma lidským vlasům. Stlačením přední plochy se tato vzduchová mezera v daném místě sevře a dojte ke styku obou ploch. Tím se vyšle analogový signál, který je převeden do toku sériových dat a ty se odesílají do počítače k dalšímu zpracování. Tato technologie umožňuje provést kontakt a to prstem, perem, nebo jakýmkoli jiným zařízením.\n\nZpětná projekce interaktivní tabule SMART Board a plochý panel využívá DViT technologie. S touto technologií, se mohou uživatelé dotýkat plochy interaktivní tabule a tím ovládat počítačové aplikace nebo psát na plochu. Digitální kamery nebo software detekuje prst nebo magnetické pero, které je v kontaktu s touto plochou a dotyk je počítači přeložen jako pohyb myši nebo aktivita psacího nástroje. Na rozdíl od analog-resistive technologie DViT technologie, nevyžaduje další technické komponenty na ploše, protože digitální kamery jsou umístěny na okraji plochy a nikoli na povrchu.\n\nVeškeré modely interaktivních tabulí SMART Board mají na předním panelu 4 žlábky na pera a jeden žlábek na speciální houbičku. Pera fungují na principu elektromagnetického pole a nikoli jako inkoustové či lihové popisovače. Princip spočívá v aktivaci kontrolky ve žlábcích na předním panelu. Když je pero vyjmuto ze žlábku, je tento úkon zaregistrován optickým senzorem a počítači je předána informace o používání tohoto popisovače. Jednotlivé žlábky jsou označeny pomocí barev (černá, zelená, modrá a červená). Od chvíle co je vzat nástroj (pero nějaké barvy nebo houbička) je tento nástroj považován na SMART Boardu jako aktivní, ale nelze jej však použít při další aktivaci nástroje jiného (např.: zvednu-li modré a následně červené pero, aniž bych modré vrátil zpět na původní pozici do žlábku, pak píši červeně pomocí libovolného pera nebo prstem). Díky tomuto systému se Vám může snadno stát, že v jedné ruce držíte pero a v druhé houbičku, kterou jste zvedli jako druhou, pak pomocí pera nebudete psát, ale mazat.\n\nBalíček softwaru SMART Board se skládá z programů SMART Notebook and SMART Board Tools. Funkční verze jsou pro systémy Microsoft Windows, Mac OS a Linux.\n\nNotebook software je dodáván přímo s tabulí a umožňuje uživateli udělat tabuli interaktivní pomocí nástrojů, které obsahuje. Vlastní také multimediální prvky a nástroje pro editaci, ukládání a sdílení. Notebook software obsahuje funkci rozeznávání ručně psaného textu. To co je na tabuli napsáno, umí převést na text. Nevýhodou je chybějící český slovník a nutnost psát text značně čitelně, malé niance jsou již často zaměnitelné za jiná slova a rozpoznávání není zcela dokonalé. Velkou výhodou oproti jiným produktům je možnost rozeznání skupiny slov, takže není nutností psát a rozeznávat každé slovo zvlášť. Prostředí notebooku dělí zobrazovanou plochu na dvě části: samotnou pracovní plochu a panel nástrojů. V panelu pak najdeme 3 části: třídění stránek - pro zobrazování a organizování náhledů stránek Notebooku; Galerii - pro připojení a ukládání obrázků, zvuků, filmů, animací a textových souborů; a přílohy - pro připojení souborů, zkratek, a odkazů, které mohou být zpřístupněny v průběhu prezentace. Notebook software umožňuje uživatelům vytvářet multi-stránky interaktivních dokumentů a prezentací tažením obsahu a stránek mezi pracovní plochou a panely, bez opuštění aplikace. Uživatelé mohou vytvořit vlastní obsah, nebo použít obsah z vyhledávací galerie edukačních materiálů.\n\nNotebook software může být aplikován také jako elektronický poznámkový blok využitelný pro psaní, editaci, ukládání a distribuování informací. Například, uživatel může psát poznámky do webových stránek nebo dokumentu a uložit si takto pozměněnou a zvýrazněnou stránku jako soubor Notebooku.\n\nSMART Board Tools je startovní centrum (START CENTER) obsahuje reflektor (zobrazí jen osvětlenou část), zakrývání části obrazu, lupu (pro zvětšení části, např. adresný řádek, atp.), plovoucí nástroje, softwarovou klávesnici, LinQ software, video přehrávač a záznamník (můžete zaznamenat vaší činnost v průběhu práce a později se k ní vrátit).\n"}
{"id": "273964", "url": "https://cs.wikipedia.org/wiki?curid=273964", "title": "Vlastimil Podracký", "text": "Vlastimil Podracký\n\nIng. Vlastimil Podracký (* 5. září 1940 Praha) je český spisovatel, konzervativní myslitel a publicista.\n\nVlastimil Podracký je synem československého legionáře, který byl komunistickým režimem odsouzen v roce 1949 na 23 let vězení a v roce 1960 omilostněn. V šedesátých letech vystudoval Vlastimil Podracký dálkově obor měřicí technika na VUT v Brně. V roce 1968 a od roku 1990 byl členem Klubu angažovaných nestraníků, v roce 2005 se stal členem Konzervativní strany a později i členem jejího předsednictva (jedno volební období).\n\nSvé články a komentáře publikuje zejména na stránkách: Neviditelný pes, svobodné universun, České národní listy, Česká pozice, Nový polygon, Svobodný svět, Pravý prostor. Má též blog na webových stránkách iDnesin. Vytvořil teorii Nadčasového humanismu viz web nadcasovy-humanismus.cz / timeless-humanism.com\n\n\n"}
{"id": "273966", "url": "https://cs.wikipedia.org/wiki?curid=273966", "title": "Eugene Merle Shoemaker", "text": "Eugene Merle Shoemaker\n\nEugene Merle Shoemaker (28. dubna 1928 Los Angeles - 18. července 1997 Alice Springs) byl americký astronom a geolog.\n\nVzděláním byl geolog, k astronomii se dostal přes kosmický výzkum Měsíce. Podílel se na přípravě programu měsíčních sond Ranger, Surveyor a Clementine. Během programu Apollo byl vedoucím týmu geologů. Od roku 1972 se věnoval pozorování komet. Během 22 let objevil 47 komet a řadu planetek. Se svojí ženou Carolyn a astronomem Davidem Levym objevil Shoemaker kometu Shoemaker-Levy 9, která roku 1994 zanikla při srážce s Jupiterem.\n\nZabýval se také výzkumem meteoritů na něž se stal uznávaným odborníkem. K jeho nejvýznamnějším výsledkům patří důkaz, že útvar Meteor Crater v poušti v Arizoně je meteorického původu. Spolu s Edward Chaem a Danielem Miltonem zde nalezl minerály stishovit a coesit, které mohou vzniknout jedině za extrémně vysokého tlaku a teploty. Shoemaker také vyzdvihl na podporu svého tvrzení podobnost prohlubně s krátery vytvořenými při pokusech s atomovými bombami v Nevadě.\n\nZemřel 18. července 1997 při autonehodě v Austrálii. Část popela z jeho ostatků dopravila sonda Lunar Prospector na Měsíc. Shoemaker se tak stal prvním člověkem pochovaným na Měsíci. Na počest tohoto významného amerického astronoma byla 14. března 2000 sonda \"NEAR\", zkoumající planetku (433) Eros z její oběžné dráhy, přejmenována na NEAR Shoemaker.\n"}
{"id": "273967", "url": "https://cs.wikipedia.org/wiki?curid=273967", "title": "Singly na prvním místě v roce 2008 (USA)", "text": "Singly na prvním místě v roce 2008 (USA)\n\nSeznam singlů, které obsadily první místo v Billboard Hot 100 v roce 2008.\n"}
{"id": "273968", "url": "https://cs.wikipedia.org/wiki?curid=273968", "title": "Nedotknutelní", "text": "Nedotknutelní\n\nNedotknutelní (nebo správněji nedotýkatelní,\n\nPůvod kasty lze vysledovat ve dva tisíce let starém Manuově zákoníku, jejž vytvořili brahmánští kněží. Ten určuje správný způsob chování pro bráhmany – stanovuje, že by nikdy neměli přijít do styku s nedotknutelnými, dále s mrtvým tělem a dalšími nečistými předměty jako je krev i ostatní tělní tekutiny, výkaly aj. Všechny práce vyžadující kontakt s nimi jsou proto v Indii vykonávány nedotknutelnými. K jejich specifickým povoláním patří například zpopelňování mrtvých, vydělávání kůží, porodní asistence, čištění stok i další fyzicky náročné práce.\n\nNedotknutelní jsou v souvislosti se svým podřadným postavením také široce diskriminováni – ostatní se jim vyhýbají, urážejí je, zakazují jim vstup do chrámů a domů vyšších kast. Ve veřejných místech jsou nuceni jíst a pít z nádobí zvlášť určeného pro ně. Výjimkou nejsou znásilnění, bití ani odpírání právního statutu, například nároku na pozemky přidělené státem.\n\nProti fenoménu nedotknutelnosti vedl mezi prvními jedno z nejvýznamnějších tažení počátkem 20. století Mahátmá Gándhí. Otevřeně vyzýval, aby lidé skoncovali s nerovností a diskriminací. Zavedl pro nedotknutelné nové označení: haridžané („Boží lidé“). Roku 1933 se vydal napříč Indií na tzv. pouť haridžanů, při níž tyto radikální změny, například povolit nedotknutelným vstup do chrámů, prosazoval. Ačkoliv ke konci své poutě prohlásil, že jev nedotknutelnosti mizí, jeho činnost nepřinesla mnoho konkrétních výsledků. \n\nZakladatelem první politické strany nedotknutelných byl hlavní tvůrce indické ústavy, advokát Bhímráo Rámdží Ámbédkar. Ve dvacátých letech organizoval veřejná shromáždění na obranu nedotknutelných a stal se jejich hlavním mluvčím. Jedno ze shromáždění ukončil demonstrativně spálením Manuova zákoníku, čímž symbolicky vyhlásil válku kastovnímu systému. Později britská koloniální vláda souhlasila s účastí všech kast v politice; Ámbédkar prosazoval, aby tyto vrstvy měly svoji oddělenou voličskou základnu. Proti tomu se však stavěl z náboženských důvodů Gándhí. Britové se přikláněli k postoji Ámbédkara, avšak roku 1932 Gándhí zahájil protestní hladovku, která Ámbédkara přinutila ustoupit.\n\nDnes diskriminaci na základě kastovního zařazení včetně nedotknutelných výslovně zakazuje indická ústava z roku 1950; ta také zavedla systém kvót, který nedotknutelným má zaručit patnácti procentní podíl pracovních míst ve státní správě, samosprávě a na univerzitách. Projevem určitého pokroku je např. to, že v letech 1997–2002 byl indickým prezidentem první nedotknutelný, Kóččeril Ráman Nárájanan, jenž kastovní systém kritizoval ze své pozice. V indických prezidentských volbách v roce 2017 se již spolu ve volebním klání utkali dva politici dálitského původu, a to Rám Náth Kóvind (vítěz) s Mírou Kumárovou.\n\nNavzdory předpisům však nerovnosti a násilí vůči nedotknutelným stále přetrvávají. Jedním z hlavních vůdců hnutí za zrovnoprávnění nedotknutelných je v současnosti Martin Macwan, zakladatel a ředitel organizace Navsarjan Trust sídlící v Gudžarátu jejímž cílem je zavádění protidiskriminačních zákonů. Macwan požadoval projednávání kastovní diskriminace mj. roku 2001 na Světové konferenci OSN v jihoafrickém Durbanu; to však zablokovala indická vláda. Rozdíly mezi kastami se tak stále daří stírat jen málokde – dílem v anonymním prostředí měst, částečně ve slumech, kde nedotknutelní žijí společně.\n\nGenetická studie z roku 2012 potvrdila předchozí indicie, že z příslušníků kasty nedotknutelných ze severozápadní Indie pocházejí evropští a severoafričtí Romové. Podle této studie měli opustit Indii před přibližně 1000 lety, pravděpodobně jako uprchlíci před pronikajícím islámem.\n"}
{"id": "273971", "url": "https://cs.wikipedia.org/wiki?curid=273971", "title": "Vincenc Strouhal", "text": "Vincenc Strouhal\n\nVincenc Strouhal, psán také Čeněk Strouhal, (10. dubna 1850 Seč (okres Chrudim) – 23. ledna 1922 Praha) byl český experimentální fyzik, profesor a v roce 1903–1904 rektor Univerzity Karlovy. Nazývá se po něm bezrozměrné Strouhalovo číslo, jež určuje frekvenci oscilací vznikajících při obtékání tělesa tekutinou (např. telefonních drátů ve větru nebo lopatek turbíny).\n\nNarodil se jako třetí syn chalupníkovi Jakubovi Strouhalovi a jeho manželce Františce. Nejprve tři roky navštěvoval obecnou školu v Seči, od svých devíti let hlavní školu v Chrudimi. Ve svých 11 let začal navštěvovat gymnázium v Hradci Králové a po maturitě v 1869 vystudoval filozofickou fakultu Karlo-Ferdinandovy univerzity v Praze. Mezi jeho učitele matematiky a fyziky patřili Heinrich Durège, Wilhelm Matzka, Ernst Mach i František Josef Studnička. Během studií se stal členem Jednoty českých matematiků a fyziků a jako student prvního ročníku přednesl 23. ledna 1870 svou první přednášku \"„O vzájemném vztahu stran a úhlopříček pravoúhelníka s provedením analytickým“\" na pravidelné týdenní schůzce Jednoty. Mezi lety 1871–1875 zastával ve výboru Jednoty funkci účetního. Od roku 1872 dělal tři roky asistenta prof. Karlovi Hornsteinovi na pražské hvězdárně v Klementinu, na které se spřátelil s adjunktem hvězdárny Augustem Seydlerem. Dne 10. srpna 1886 se v kostele svatého Jiljí na Starém Městě pražském oženil s Eugenií (Jenny) Ratzenbeck, se kterou měl 4 děti. Mezi jeho blízké přátele patřil i Tomáš Garrigue Masaryk, se kterým se seznámil během studií v Praze, a později vedli mezi sebou korespondenci. Vychoval velkou řadu českých fyziků například Otakara Šulce, Štěpána Doubravu, Františka Fabingra, Bohumila Kučeru, Františka Závišku. Někteří z nich se později stali jeho asistenty. Urna s jeho popelem byla převezena do rodné Seče.\n\nOd konce října roku 1875 se stal asistentem na univerzitě ve Würzburgu u prof. Friedricha Kohlrauscha. O rok později úspěšně obhájil svoji disertační práci a získal titul doktora filozofie na Karlo-Ferdinandově univerzitě v Praze. Na univerzitě ve Würzburgu, kde strávil šest let, se roku 1878 habilitoval prací \"Eine besondere Art der Tonerregung\" a seznámil se s praktickou výukou fyziky a s vědci R. Hodgkinsonem a Charlesem Barusem, se kterým spolupracoval na pokusech o termoelektrických a magnetických vlastnostech oceli a jejich časové závislosti. Tyto pokusy měly kromě teoretického významu i praktické využití, např. pro výrobu trvalých magnetů a byly publikovány v díle \"„The electrical and magnetic properties of the iron-carburets“\" (Washington 1885)\", \"v českém překladu \"Ocel a její vlastnosti galvanické a magnetické\"; vyšla vlastním nákladem až o sedm let později. Ve své habilitační práci dosáhl původních výsledků ve fyzikální problematice třecích tónů. Pro výšku třecího tónu odvodil i fyzikální vzorec, přičemž použil konstantu, která byla po něm pojmenována Strouhalovo číslo a označena\" formula_1.\"\n\nRoku 1880 odmítl nabídku stát se místoředitelem fyzikální observatoře v Pavlovsku u Petrohradu. V roce 1882 přijal místo profesora fyziky na geologickém ústavu v New Yorku, avšak nakonec je také odmítl, protože byl jmenován řádným profesorem experimentální fyziky české c.k. Karlo-Ferdinandovy univerzity s platem 2000 zlatých. Na univerzitě aplikoval své zkušenosti z Würzburgu, své vynikající schopnosti přednášet a obohacovat výuku řadou experimentů, navíc se staral o administrativní záležitosti při výstavbě moderně vybaveného fyzikálního ústavu (dnes budova MFF UK). Zabýval se také vážením, Röntgenovým zářením, měřením teplot, Lissajousovými obrazci atd. Vrcholem jeho činnosti byla řada učebnic experimentální fyziky: \"Mechanika\" (1901), \"Akustika\" (1902), \"Thermika\" (1908) a \"Optika\" (1919); některé z nich vycházely i později v různých zpracováních.\n\nV Časopise pro pěstování matematiky a fyziky zřídil rubriku nazvanou Mozaika. Rubrika, ve které se V. Strouhal snažil svými články nadchnout středoškoláky pro studium přírodních věd, vycházela mezi lety 1906–1912. Zabýval se v nich například přirozenou radioaktivitou, elektrotechnikou a jejím využitím v praktickém životě, komentováním sporu o dobytí severního pólu, ale i ekologií atd.\n\nZastával řadu funkcí. Po svém návratu na českou univerzitu v Praze se vrátil k aktivní činnosti v Jednotě českých matematiků a v březnu 1892 se stal opět členem jejího výboru s funkcí prvního knihovníka. 5. prosince 1900 jej výbor zvolil předsedou Jednoty. Ve studijním roce 1888–89 byl zvolen děkanem filozofické fakulty, v roce 1889–90 zastával funkci jejího proděkana. Od roku 1891 byl členem akademického senátu, v letech 1903–04 se stal rektorem, v letech 1904–05 prorektorem české Karlo-Ferdinandovy univerzity. Strouhal působil dlouhodobě také v Zemské školní radě, v roce 1890 byl jmenován ředitelem zkušební komise pro učitele gymnázií a reálek, od roku 1900 i zkušebních komisí pro učitele vyšších obchodních škol a lyceí. Počet kandidátů učitelství tehdy s rozvojem českého školství neustále vzrůstal a nakonec se přiblížil tisíci ročně. K tomu přistupovala složitá administrativa komisí, kterou Strouhal se svou příslovečnou pečlivostí vedl. Od roku 1892 byl navíc jmenován členem cejchovní komise ve Vídni, kam často zajížděl i v souvislosti se svým pětadvacet let trvajícím úsilím o získání finančních prostředků k vybudování nového, definitivního a důstojného stánku české experimentální fyziky. Zasloužil se o vybudování dnešních budov Matematicko-fyzikální fakulty Univerzity Karlovy v ulici ke Karlovu.\n\n\nOd roku 1998 se na Matematicko-fyzikální fakultě Univerzity Karlovy konají tzv. Strouhalovské přednášky.\n\n\n"}
{"id": "273976", "url": "https://cs.wikipedia.org/wiki?curid=273976", "title": "Strouhal", "text": "Strouhal\n\nStrouhal nebo Strouhalová může být příjmení:\n\n\n"}
{"id": "273977", "url": "https://cs.wikipedia.org/wiki?curid=273977", "title": "Vincentka", "text": "Vincentka\n\nVincentka je přírodní léčivá minerální voda vyvěrající v lázních Luhačovice. Pramení v centru města uprostřed kolonády na břehu říčky Šťávnice. Přírodní zdroj léčivé minerální uhličité vody Vincentka vyvěrá ve zřídelní struktuře lázní Luhačovic, na severozápadním podhůří Bílých Karpat, v klimaticky velmi příhodném prostředí na okraji rozsáhlých lesních komplexů, v nadmořské výšce 256 m.\n\nJe zbytkového mořského původu a má řadu léčivých účinků.\n\nRoku 1590 Luhačovice připadly rodině Bartodějských z Bartoděj. Tou dobou zde byl pramen zvaný Bublavý (dnes Amandka). První písemná zmínka o existenci léčivých luhačovických minerálních vod pochází od fyzika a lékaře Jana Ferdinanda Hertoda z Todtenfeldu. V roce 1669 vydal písemnou zprávu o chemickém složení luhačovické vody, popsal způsob pitné léčby a úspěšné výsledky léčení.\nRoku 1792 se objevil název Vincentka. Historie prodeje Vincentky v lahvích sahá do roku 1820. V lázeňství se používá zejména k inhalačním a pitným kúrám při nemocech cest dýchacích, dále hlasivek, poruchách výměny látkové, žaludečních vředech, nemocech dvanáctníku, při chronické pankreatitidě a diabetu. O vznik lázní se zasloužil šlechtický rod Serényiů. Koncem 18. století zde dal hrabě Vincenc postavit první léčebná a ubytovací zařízení. V první polovině 19. století začal lázně zvelebovat hrabě Jan Serényi, který pojmenoval všechny tehdy známé vody křestními jmény příslušníků rodu.\n\nV Luhačovicích existují celkem tři prameny. Vincentka, Nová Vincentka a Vincentka 2.\n\nMinerální voda původního pramene, dříve nazývaného jako Hlavní, je k dispozici v hale vybudované v letech 1947–1948. Podává se studená i ohřívaná, používá se k pitné léčbě a inhalacím. Kvůli vydatnosti 10–12 litrů za minutu se v současnosti tento pramen již nevyužívá k lahvování.\n\nDruhý pramen dosahuje podobného složení jako původní, ale díky vydatnosti 30 litrů za minutu je od roku 1991 využíván jako zdroj pro stáčírnu a plněn do lahví. 35 metrů hluboký vrt pochází z roku 1988.\n\nTřetí z pramenů s vydatností 40 litrů za minutu najdete západně od Jurkovičova domu. Slouží jako rezerva pro léčebné účely, ale zatím (2011) není využíván.\n\nVincentka obsahuje mj. ionty sodíku, draslíku, vápníku, lithia, hořčíku, fluoru, chlóru, jódu a železa; železo je však před stáčením do lahví odstraňováno. Dosahuje celkové mineralizace téměř 10 gramů na litr. Osmotickým tlakem 634,7 kPa se blíží osmolaritě lidské krve a intracelulárních tekutin.\n\nVoda ze všech tří pramenů patří k typu HCO - Cl - Na. Krom zmíněných prvků obsahuje i stopovou příměs sirovodíku.\n\nV rámci lázní je využívána k pitným a inhalačním kúrám při:\n\nVincentku lze užívat preventivně v denní dávce 200–300 ml. Jako účinná pitná kúra se užívá 2× denně na lačno (před snídaní a večeří) v množství 250–350 ml po dobu 20–30 dní. V množství 25–30 ml může být používána k úhradě denní dávky jódu. Díky obsahu minerálních solí je používána jako k regeneraci po velkých ztrátách potu. Neutralizuje překyselení žaludku (např. po konzumaci kávy nebo vína). Doporučuje se ke kloktání, inhalacím a výplachům nosních dutin a nosohltanu. Je vhodná i pro děti, těhotné ženy a rekonvalescenty. Kontraindikována je u lidí se selhávajícími ledvinami; osoby s onemocněním ledvin nebo otoky dolních končetin by se před použitím měly poradit s lékařem.\n\nVincentka je dostupná návštěvníkům lázní u původního pramene Vincentka. Lahvovaná pochází z pramene Nová Vincentka. Prodává se také v nosních sprejových aplikátorech, je přidávána do zubních past a pastilek Vincentka.\n\n\n"}
{"id": "273978", "url": "https://cs.wikipedia.org/wiki?curid=273978", "title": "Velký Oju", "text": "Velký Oju\n\nVelký Oju ( ) je řeka v Něneckém autonomním okruhu v Archangelské oblasti v Rusku. Je 175 km dlouhá. Povodí má rozlohu 3070 km².\n\nPramení na severozápadních svazích hřbetu Paj-Choj. Ústí do průlivu Jugorský Šar, který odděluje Barentsovo a Karské moře.\n\nZdrojem vody jsou sněhové a dešťové srážky.\n"}
{"id": "273979", "url": "https://cs.wikipedia.org/wiki?curid=273979", "title": "František Smolík", "text": "František Smolík\n\nFrantišek Smolík (23. ledna 1891 Praha-Vinohrady – 26. ledna 1972 Praha) byl český herec, dlouholetý člen činohry Národního divadla v Praze.\n\nPocházel z rodiny se třemi dětmi, otec Ladislav (1865–1922) byl vyučený krejčí, spolu se svou manželkou Marií (1863–1899) však vedli malé hokynářství s mandlem. František Smolík chodil do měšťanky a později se vyučil elektrotechnikem . Od mládí miloval loutkové divadlo. S rodiči navštěvoval občas i pražská divadla (Pištěkovo divadlo, Arénu, Uranii i Národní divadlo). Krátce navštěvoval soukromou školu Karla Želenského (1908) . Sám začínal hrát již před první světovou válkou v různých kočovných a venkovských hereckých společnostech (Faltysova div. společnost, div. soubor Fr. Franzla-Lešanského, spol. J. E. Sedláčka, spol. Bedřicha Jeřábka, Zöllnerova společnost), kde žil dosti nuzným způsobem života. Od roku 1914 působil na scéně smíchovského Intimního (Švandova) divadla a smíchovské Arény. Po první světové válce, kdy bojoval v řadách rakouské armády v Rusku a v Itálii, hrál opět ve Švandově divadle, v pražské Uranii a v sezóně 1921/1922 v divadelním souboru Revoluční scéna E. A. Longena, působícím v Adrii na Václavském náměstí.\n\nV roce 1921 jej angažoval nově jmenovaný umělecký šéf Jaroslav Kvapil do činohry Městského divadla na Královských Vinohradech, kde působil až do roku 1934, odkud pak přešel hrát na naši první scénu do Národního divadla, kde působil až do roku 1965. K jeho největším úspěchům na této scéně patřilo účinkování v Čapkově \"Bílé nemoci\" koncem 30. let. V roli dr. Galéna se znovu představil v r. 1957. Další výraznou postavou byl Argan v Molièrově hře \"Zdravý nemocný\" v r. 1960. Byl velmi známý i oblíbený především pro svoji neobyčejnou skromnost, charakter, slušnost, noblesu, ohleduplnost, laskavost, zdvořilost i kavalírství. Tyto své pozitivní osobní vlastnosti velice často přenášel i do svých četných divadelních a filmových postav, kdy často hrál jemné, kultivované, oduševnělé a charakterní postavy. František Smolík se objevil už v němých filmech, ale zcela zásadní je jeho účinkování ve filmu zvukovém. Ve třicátých letech a za druhé světové války si zahrál hlavní nebo jedny z hlavních rolí například ve filmech \"Karel Havlíček Borovský\" (1931), \"Batalion\" (1937), \"Škola základ života\" (1938) nebo \"Městečko na dlani\" (1942). Filmování se věnoval i po válce. Snad vůbec nejznámější se stala postava středoškolského profesora Málka z filmu \"Vyšší princip\" (1960). \n\nFrantišek Smolík byl v divadelním angažmá padesát dva let. Na divadelních scénách vytvořil přes 600 postav, mnohé z nich opakovaně .\n\nOd roku 1924 spolupracoval také s rozhlasem (např. role Galéna v Čapkově \"Bílé nemoci\").\n\nJeho manželka Milada Smolíková, roz. Ortová, se kterou se oženil v roce 1920, byla také herečka, působila v činohře Vinohradského divadla v letech 1928–1934 a v Národním divadle od roku 1934 do roku 1960. Svého manžela přežila jen o několik měsíců.\n\n\n\nVlasta Fabianová\n\nFrantišek Kovářík\n\n\n"}
{"id": "273983", "url": "https://cs.wikipedia.org/wiki?curid=273983", "title": "Návrat domů (nakladatelství)", "text": "Návrat domů (nakladatelství)\n\nNávrat domů je pražské nakladatelství (právní formou občanské sdružení) moderní křesťanské literatury, většinou překladů z (americké) angličtiny, evangelického až evangelikálního zaměření.\n\nNejznámější součástí jeho produkce jsou díla C. S. Lewise včetně druhého vydání \"Letopisů Narnie\" na konci 90. let.\n\nRovněž publikovalo řadu knih s kritikou evoluční teorie a propagujících tzv. inteligentní návrh.\n\n"}
{"id": "273984", "url": "https://cs.wikipedia.org/wiki?curid=273984", "title": "Kladská", "text": "Kladská\n\nKladská (, česky do roku 1945 Kladské) je osada v katastrálním území Mariánské Lázně v okrese Cheb asi 7 kilometrů severně od Mariánských Lázní, administrativně náležející k městu. Byla založena jako lovecká osada roku 1875. V roce 2011 zde trvale žilo 56 obyvatel.\n\nDříve patřila pod obec Kynžvart, od 1. dubna 1976 se stala součástí města Mariánské Lázně.\n\nLeží při silnici III/2119 z Lázní Kynžvartu do Pramenů v nadmořské výšce 815 metrů, v těsném sousedství Kladského rybníka. Dominantou osady obklopené lesy je dřevěný lovecký dům v alpském stylu s možností ubytování; původně byl loveckým zámečkem knížete Schönburga-Waldenburga (má tam pamětní kámen s pamětní deskou). Opodál se nachází sídlo místního lesního závodu Lesů ČR. V Kladské je zastávka autobusu a v letní sezóně zde zastavuje i cyklobus. Je to oblíbené východisko pro výlety do národní přírodní rezervace Kladské rašeliny, začíná zde naučná stezka rezervací. V prodeji je turistická známka č. 92.\n\nPoblíž osady pramení Pramenský potok.\n\n"}
{"id": "273985", "url": "https://cs.wikipedia.org/wiki?curid=273985", "title": "Petr Průcha", "text": "Petr Průcha\n\nPetr Průcha (* 14. září 1982, Chrudim) je bývalý profesionální hokejista, který ukončil kariéru kvůli zranění hlavy. S českou hokejovou reprezentací vybojoval zlatou medaili na MS 2005 a dvě bronzové z MS 2011 a\nMS 2012.\nDo NHL byl draftován roku 2002 týmem New York Rangers.\n\nStatistiky reprezentace:\n\n"}
{"id": "273987", "url": "https://cs.wikipedia.org/wiki?curid=273987", "title": "Vlajka Spojených arabských emirátů", "text": "Vlajka Spojených arabských emirátů\n\nVlajka Spojených arabských emirátů má tři vodorovné pruhy, zelený, bílý a černý, u žerdi je svislý pruh červené barvy (jeho šířka se rovná čtvrtině délky vlajky). Jde tedy o kombinaci panarabských barev v novém uspořádání. Vlajka vznikla v r. 1971.\n\nSAE se skládá ze sedmi autonomních emirátů. Emiráty (kromě Fudžajry) používají i svou vlastní vlajku. Fudžajra používá vlajku SAE. Vlajky emirátů Adžmán a Dubaj jsou stejné, stejně jako vlajky emirátů Rás al-Chajma a Šardžá.\n\n"}
{"id": "273989", "url": "https://cs.wikipedia.org/wiki?curid=273989", "title": "Bohuš Záhorský", "text": "Bohuš Záhorský\n\nBohuš Záhorský, vlastním jménem Bohumil Záhorský, někdy též Bohuslav Záhorský, studentský pseudonym Bóža Horský (5. února 1906 Smíchov – 22. září 1980 Praha), byl český herec, dlouholetý člen činohry Národního divadla v Praze.\n\nNarodil se jako jedno ze šesti dětí profesora na ČVUT Jana Záhorského. Z reálky přestoupil v roce 1923 na pražskou konzervatoř. V době studií účinkoval pod pseudonymem \"Bóža Horský\" ve studentských představeních Jiřího Frejky a Miroslava Jareše. Studium přerušil v roce 1925 a vystupoval pak krátce v Divadle Rokoko a v divadelní společnosti manželů Steinmarových), působil v celé řadě avantgardních a tehdy velmi moderních divadelních scén, např. v Uměleckém studiu Vladimíra Gamzy,  na scéně divadla Dada (1927), Moderního studia (1929), brněnského Národního/Zemského divadla (1929–1931) a především Osvobozeného divadla (v letech 1931–1938, s krátkým přerušením v roce 1935, kdy odešel do Nového divadla). Byl i členem prvního voice-bandu E. F. Buriana (1927–1929). Po uzavření Osvobozeného divadla působil krátce v Divadle Akropolis, odkud přešel do divadla U Nováků (1938–1940), Nezávislého divadla (1940–1944) a Intimního divadla (v roce 1945 přejmenovaného na Realistické divadlo). Od roku 1946 pak působil až do roku 1977 v souboru činohry Národního divadla v Praze.\n\nNa divadelních scénách spolupracoval se řadou význačných režisérů (Karel Dostal, Antonín Dvořák, Jiří Frejka, Jindřich Honzl, Otomar Krejča, Jaroslav Kvapil, Miroslav Macháček, Jaromír Pleskot, František Salzer, Jan Škoda, Václav Špidla).\n\nPůsobil nejen v divadle, ale byl často obsazován i do filmových rolí (od roku 1932 vytvořil téměř 100 rolí). První byla postava pašeráka drog ve filmu \"Pudr a benzín\". Od roku 1947 dostával častěji role starých rozšafných a moudrých mužů z lidu, kde ztvárnil celou řadu pozoruhodných rolí. \n\nK televizním rolím (od roku 1957), patřila postava např. v seriálu \"F. L. Věk\". Byl také vypravěčem první série večerníčku \"Krkonošské pohádky\". Pro svůj výrazný hlasový projev působil i v rozhlase a v dabingu. Jeho hlasem promlouval česky Jean Gabin nebo Spencer Tracy.\n\nOd roku 1971 byl druhým manželem herečky Vlasty Fabianové (1912–1991).\n\nJe pochován na Vyšehradském hřbitově v Praze (hrob č. V/53).\n\n\n\n"}
{"id": "273992", "url": "https://cs.wikipedia.org/wiki?curid=273992", "title": "Tom Bombadil", "text": "Tom Bombadil\n\nTom Bombadil je postava ve fiktivním světě J. R. R. Tolkiena, Středozemi. Objevuje se v knihách \"Pán prstenů\" a \"Příhody Toma Bombadila\".\n\nJde o zdravého a statného chlapíka, většího a těžšího než hobiti, ale ne tak vysokého jako lidé. Má modré a jasné oči, dlouhý hnědý plnovous a červenou tvář pokrytou vráskami od úsměvu. Nosí modrý kabátek, vysoký klobouk s pírkem (modrým v \"Pánu prstenů\", bílým labutím v \"Dobrodružství Toma Bombadila\"), kožené kalhoty se zeleným opaskem a veliké žluté boty.\n\nPostava vznikla podle holandského panáčka, kterého dostal Tolkienův syn Michael. Jeho bratru Johnovi se však příliš nelíbil a tak ho jednou nacpal do záchodu. Panáček byl ale zachráněn a stal se hrdinou básně \"The Adventures of Tom Bombadil\" (česky \"Dobrodružství Toma Bombadila\"). V roce 1934 vyšla v časopisu \"Oxford magazine\". Jak Tolkien zmínil při komunikaci s nakladatelem, Tom je „duch (mizejícího) oxfordského a berkshirského venkova“. Nakladatele však plány budoucích dobrodružství této postavy nezaujaly a přiměl raději Tolkiena k psaní pokračování \"Hobita\", knihy \"Pán prstenů\". Právě do něj byla nakonec postava Toma Bombadila zařazena.\n\nBásně o mnoho let později vyšly knižně, když Tolkienova teta Jane Neaveová ve věku devadesáti let požádala o malou knížku s Tomem Bombadilem, kterou by si mohli dovolit koupit i starší lidé. Pod názvem \"The Adventures of Tom Bombadil\" (česky \"Dobrodružství Toma Bombadila\") vyšla 22. listopadu 1962, právě včas, aby ji stihla potěšit, neboť o několik měsíců později zemřela. Kromě stejnojmenné básně, která však byla přepracována a doplněna o zeměpisné reálie z Pána Prstenů, obsahuje sbírka zvlášť pro ni vytvořenou skladbu \"Bombadil goes Boating\" (česky \"Bombadilova plavba\") a dalších 14 již dříve vytvořených básní, které se však již k postavě Toma přímo nevztahují.\n\nPrvní zmínka o Tomu Bombadilovi se objevila v rukopisu \"Pánu prstenů\" na náčrtcích zápletek a motivů připravovaného příběhu, které Tolkien psal souběžně nebo krátce po 4. verzi kapitoly \"Dlouho očekávaný dýchánek\". Šlo o krátkou poznámku, že na cestě do Roklinky má být Starý hvozd, kde se hrdinové ztratí, budou chyceni Dědkem Vrbákem a Mohylovým duchem a zachráněni Tomem Bombadilem. Mohl ji napsat krátce před nebo po 1. únoru 1938, kdy v dopise nakladateli vyjádřil naději, že pokud bude 1. kapitola shledána slibnou (dle Christophera Tolkiena měl na mysli právě její 4. verzi), může připravovaný příběh připojit. V dalších dvou dopisech si postěžoval, že sice může napsat mnoho různých prvních kapitol, ale je obtížné pokračovat, když všechny své oblíbené motivy a postavy už vtělil do Hobita. Mezním datem pro vytvoření poznámky o Tomu Bombadilovi je 4. březen 1938, kdy Tolkien psal v dopise, že konec 3. kapitoly nabral nepředvídaný obrat, čímž mínil objevení se Černých jezdců. Tento motiv v soupisu zápletek se zmínkou o Tomu Bombadilovi ještě přítomen nebyl.\n\nVznik rozsáhlejšího textu lze vysledovat v dopise z 31. srpna 1938, v němž se Tolkien zmínil o tom, že „v posledních dvou až třech dnech“ opět pokračoval v psaní a dostal se „až k 7. kapitole“ (dnes se 7. kapitola jmenuje \"V domě Toma Bombadila\", v tehdejší fázi tvorby patřilo toto číslo kapitole \"The barrow-wight\", česky „Mohylový duch“). Je zřejmé, že v tom okamžiku měli hobiti za sebou přinejmenším putování Starým hvozdem a setkání s Dědkem Vrbákem a Tomem.\n\nV \"Pánu prstenů\" hraje Tom Bombadil důležitou úlohu v 6. až 8. kapitole \"Společenstva prstenu\". Hobiti se s ním poprvé setkali, když Dědek Vrbák polapil Smíška a Pipina do pukliny v kmeni. Tom Bombadil na ně narazil, když se vracel s nasbíranými lekníny z tůně své manželky Zlatěnky, dcery říční žínky. Písničkou přiměl Vrbáka ke spánku a pozval hobity, aby spěchali za ním do jeho domu.\n\nTomův dům se nachází na rozhraní Starého hvozdu a Mohylových vrchů na severním břehu říčky Opletnice. Když hobiti přišli, byli pohoštěni a po vydatném spánku následující den strávili posloucháním Tomových příběhů. Po večeři se naopak začal vyptávat sám a hobiti mu pověděli více než komukoliv jinému. Tom si dělal legraci i z Prstenu. Předvedl, že Prsten nad ním nemá moc: když si jej nasadil, nezmizel, zato Frodo s nasazeným Prstenem byl pro něj viditelný.\n\nKdyž se dalšího dne hobiti vydali přes Mohylové vrchy do Hůrky, padli do pasti mohylového ducha a museli volat Toma o pomoc. Písní vyhnal ducha, probudil hobity a našel zaběhnuté poníky. Poklad z mohyly nechal volně v trávě, vzal si jen brož pro Zlatěnku a hobitům z něj dal dlouhé nože jako meče. Doprovodil je na hranici vrchů až k Cestě a rozloučil se s nimi s odkazem na čekající Zlatěnku.\n\nPoté se objevoval v příběhu jen nepřímo, na Elrondově radě se probírala a zamítla možnost svěřit mu Prsten. Když se hobiti po konci války vraceli domů, šli sami, protože Gandalf je opustil, aby navštívil Toma Bombadila.\nJe nejstarší, pamatuje první kapku deště, byl na Ardě dříve než do ní přišel Melkor („Znal tmu pod hvězdami, dokud v ní ještě nebyl strach – než přišel odjinud Temný pán“). Vysloužil si mnoho jmen, elfové mu říkali Iarwain Ben-adar (Nejstarší a bez otce), trpaslíci Forn (což ve skandinávských jazycích znamená „prastarý“ nebo „náležející dávné minulosti“), muži ze Severu Prastar.\n\nTom je svým vlastním pánem, ani Prsten nad ním nemá moc.\n\nVýznamné teorie o původu Toma Bombadila:\n\nTomův původ a schopnosti jsou záměrně zahaleny tajemstvím, které Tolkien nechtěl vysvětlovat, protože i v mýtickém věku musí nějaká tajemství existovat.\n\nPodle Tolkiena není Tom Bombadil důležitá postava pro příběh samotný. Má však funkci 'komentáře'. Představuje alternativní, přirozeně pacifistický pohled, který se vždycky objevuje tváří v tvář válce, zde prezentované soubojem dobra a zla, kde obě strany do určité míry usilují získat sílu, moc a kontrolu, byť každá jinými prostředky a za jinými účely. Jeho náklonnost k životu je sice svou podstatou na straně dobra – jeho porážku by dlouho nemohl přežít, ale Tom je jako přírodní síla, nestranný a nezávislý. V jeho říši žijí jak zlé, tak i dobré bytosti. Omezil se v hranicích, kde jej nemůže nic postihnout, kde je mu dovoleno nerušeně pozorovat a snažit se o pochopení věcí. Jeho panování tkví pouze v úsilí, aby si všechny živé bytosti uchovaly svou totožnost – tedy svobodu. Moc spočívající v kontrole druhých pro něj nemá význam ani cenu, nijak po ní netouží. Proto na něj Prsten, ztělesnění moci, nijak nepůsobí.\n\nI když Tolkien nezamýšlel žádnou spojitost Toma Bombadila se zmizelými entkami, připustil, že je v jistém smyslu jejich protikladem, podobně jako botanika, zoologie (jako vědy) a básnictví představují protiklad k chovu dobytka, zemědělství a praktickým činnostem.\n"}
{"id": "273994", "url": "https://cs.wikipedia.org/wiki?curid=273994", "title": "Mariner 10", "text": "Mariner 10\n\nMariner 10 byla americká sonda agentury NASA, první kosmická sonda, která využila „gravitačního praku“ pro úpravu své dráhy. Cílem její mise byl zisk údajů o prostředí Merkuru, o jeho atmosféře a povrchu. Podobný výzkum byl určen i pro planetu Venuši. Druhotným cílem bylo provedení některých experimentů v meziplanetárním prostoru a získání zkušeností s využitím \"gravitačního praku\".\n\nCelková náklady mise se pohybovaly okolo 100 miliónů amerických dolarů.\n\nSonda odstartovala 3. listopadu 1973 z Cape Canaveral na Floridě směrem k Venuši. V katalogu COSPAR po úspěšném startu získala označení 1973-085A. Během prvního týdne letu Mariner 10 ověřil funkci své kamery získáním 5 snímků Země a 6 snímků Měsíce. Byly tak získány fotografie severní polární oblasti Měsíce, kde bylo dřívější zmapování velmi skromné. Kartografové tak mohli zaktualizovat měsíční mapy a zlepšilo se tak zmapování Měsíce.\n\nPrvní korekce dráhy proběhla 13. listopadu 1973. Při jejím průběhu ztratila sonda orientaci. Čidlo zajišťující správnou orientaci se zaměřilo místo na hvězdu Canopus na světlo, které vycházelo z trysek motoru. Program řídící let automaticky znovu orientační hvězdu nalezl, ale tento problém se zaměřením se opakoval po celou misi. Palubní počítač se také občas restartoval, což vždy přenastavilo palubní hodiny a subsystémy sondy. Během části letu k Venuši nastaly také pravidelné problémy s vysokovýkonnou anténou. V lednu 1974 provedl Mariner 10 pozorování komety Kohoutek v ultrafialovém spektru.\n\nDalší úprava dráhy proběhla 21. ledna 1974.\n\nPři průletu kolem Venuše sonda fotografovala v ultrafialovém spektru oblaka Venuše (vyslala 2400 snímků) a provedla další zkoumání atmosféry a potom zamířila k Merkuru. První přiblížení k této planetě nastalo 29. března 1974 ve 20:47 UT na vzdálenost 703 kilometrů. Po obletu sondy kolem Slunce (Merkur za tuto dobu dokončil dva oběhy) se sonda 21. října 1974 znovu přiblížila k planetě a to na vzdálenost 48 069 km. Třetí a poslední přiblížení k Merkuru nastalo 16. března 1975 na vzdálenost 327 km.\n\nExperimenty na Marineru 10 pokračovaly do 24. března 1975, kdy byla vyčerpána zásoba pohonných hmot (plyn) pro řídící trysky a mise byla ukončena. V současné době Mariner 10 stále obíhá kolem Slunce, ačkoli pravděpodobně elektronika sondy byla poškozena radiací.\n\nSonda provedla tato měření:\n\nBěhem průletu kolem Venuše došlo k objevu rotace oblaků a velmi slabého magnetického pole.\nMariner 10 se k Merkuru přiblížil celkem třikrát, ale vzhledem ke tvaru své dráhy byl schopen zmapovat pouze 40 % až 45 % povrchu Merkuru. Oběžná doba sondy byla totiž rovna téměř dvojnásobku oběžné dráhy Merkuru – při průletu sondy byla osvětlena vždy stejná část Merkurova povrchu. Sonda získala více než 2 700 fotografií povrchu o různém rozlišení mezi 4 km až 100 m na pixel a z nich je zřejmé, že je podobný povrchu našeho Měsíce.\n\nMariner 10 také objevil, že Merkur má řídkou atmosféru tvořenou hlavně heliem, magnetické pole a velké železné jádro. Radiometr naměřil teplotu na noční straně planety −183 °C a nejvyšší denní teplotu 187 °C.\n\n"}
{"id": "273997", "url": "https://cs.wikipedia.org/wiki?curid=273997", "title": "Oldřich Vítovec", "text": "Oldřich Vítovec\n\nOldřich Vítovec (29. dubna 1932 Plzeň – 19. dubna 2001 Plzeň) byl sólista operety Divadla J. K. Tyla v Plzni.\n\nNarodil se roku 1932 v Radčické ulici v Plzni (dnes Plaza centers). Po druhé světové válce vystudoval konzervatoř a v 50. letech narukoval na vojnu, kde působil ve vojenském orchestru. Po krátkém hostování v divadle v Teplicích se vrátil do Plzně a zůstal jí věrný až do smrti. Ztvárnil mnoho rolí v operetních představeních Komorního i Velkého divadla (\"Dům u tří děvčátek, Orfeus v podsvětí, Žebravý student, Nejkrásnější válka\") a to i v důchodovém věku. Zemřel v roce 2001.\n"}
{"id": "273999", "url": "https://cs.wikipedia.org/wiki?curid=273999", "title": "Vítovec", "text": "Vítovec\n\nPříjmení Vítovec má více nositelů:\n\n"}
{"id": "274000", "url": "https://cs.wikipedia.org/wiki?curid=274000", "title": "Anna Kafendová", "text": "Anna Kafendová\n\nAnna Kafendová, rozená Zochová (24. června 1895, Uhersko Záriečie – 13. dubna 1977 Myjava), byla slovenská klavírní umělkyně, hudební pedagožka a muzikoložka.\n\nProfesorka Kafendová byla velkou hudební osobností, která se natrvalo zapsala do dějin slovenského klavírního umění. Je považována za zakladatelku slovenské hudební pedagogiky. V době svého pedagogického působení na Vysoké škole múzických umění vychovala celou řadu významných slovenských klavíristů.\n"}
{"id": "274003", "url": "https://cs.wikipedia.org/wiki?curid=274003", "title": "Sosák", "text": "Sosák\n\nSosák (někdy proboscis, někdy galea) je prodloužené trubicovité ústní ústrojí některých živočichů, sloužící k příjmu (zejména sání) potravy. Navzájem podobné struktury vznikaly během evoluce velmi často a jejich společné označení je založeno na podobném tvaru a funkci. Sosák se vyskytuje u motýlů jako část kusadla spodního páru (vnější sanice). Termínem proboscis se však označuje i sací chobot plžů (tedy měkkýšů) a také část ústního ústrojí červů rodu pásnice (Nemertea). Proboscis je nicméně i odborný výraz pro chobot slonů.\n\n"}
{"id": "274005", "url": "https://cs.wikipedia.org/wiki?curid=274005", "title": "Juraj Beneš", "text": "Juraj Beneš\n\nJuraj Beneš (2. března 1940, Trnava, Slovenský stát – 11. září 2004, Bratislava, Slovensko) byl slovenský skladatel a klavírista.\n\nV letech 1974–1983 pedagog na Pedagogické fakultě v Trnavě, od roku 1984 na VŠMU v Bratislavě. V letech 1988–1990 dramaturg opery SND v Bratislavě.\n\nAutor oper (\"Císařovy nové šaty\", \"Zkamenělý\", \"Hostina\", \"The Players\"), orchestrálních děl (\"Hudba pro orchestr\"), rekviem, komorní (tři smyčcová kvarteta), klavírní (pět sonát) a vokální tvorby.\n"}
{"id": "274006", "url": "https://cs.wikipedia.org/wiki?curid=274006", "title": "Galea", "text": "Galea\n\nGalea může znamenat:\n\n\n"}
{"id": "274007", "url": "https://cs.wikipedia.org/wiki?curid=274007", "title": "Vjačeslav Michajlovič Molotov", "text": "Vjačeslav Michajlovič Molotov\n\nVjačeslav Michajlovič Molotov ( \"Вячеслав Михайлович Молотов\", – 8. listopadu 1986) byl dlouholetý přední činitel KSSS a SSSR, stal se blízkým spolupracovníkem V. I. Lenina i J. V. Stalina. Díky svému příjmení (\"Молот \"= kladivo) a pro svoji tvrdost měl přezdívku „Stalinovo kladivo“.\n\nPocházel z aristokratické rodiny a narodil se jako Vjačeslav Michajlovič Skrjabin (\"Cкрябин\"), jeho strýc byl skladatel a klavírista Alexandr Nikolajevič Skrjabin. Už jako šestnáctiletý student gymnázia v Kazani se nadchl pro revoluční ideály a roku 1906 vstoupil do bolševické frakce Ruské sociálně demokratické dělnické strany. Roku 1917 se podílel na říjnové revoluci, v letech 1920–1921 byl tajemníkem ÚV KS(b) Ukrajiny. V letech 1921–1930 působil jako tajemník ÚV, od roku 1926 člen politbyra a v letech 1930–1941 předseda rady lidových komisařů, poté byl v letech 1941–1957 náměstkem předsedy rady lidových komisařů či ministrů; zároveň v letech 1939–1949 a 1953–1956 působil jako lidový komisař (ministr) zahraničí.\n\n23. srpna 1939 v Moskvě podepsal s Joachimem von Ribbentropem smlouvu o neútočení a rozdělení sfér vlivu mezi Německem a SSSR, tzv. Pakt Molotov-Ribbentrop.\n\nPatřil k hlavním strůjcům masového teroru a represí, vynikal krutostí a zároveň se Stalina tak bál, že se neodvážil ozvat ani proti zatčení své ženy v roce 1949.\n\nV roce 1957 vystoupil proti N. S. Chruščovovi, byl vyloučen z vedení a nařčen z příslušnosti k protistranické skupině. Stal se velvyslancem v Mongolsku a později pracoval jako stálý představitel SSSR u MAAE ve Vídni (1960–1962). Po XXII. sjezdu KSSS byl vyloučen ze strany pro „aktivní účast na masových represích“, roku 1984 byl však znovu přijat s přímým souhlasem tehdejšího generálního tajemníka K. U. Černěnka.\n\nCitát: „Svůj úkol jsem jako ministr zahraničí viděl v co možná největším rozšíření hranic naší vlasti. A zdá se, že jsme se společně se Stalinem s tímto úkolem nevypořádali špatně.“\n\nV letech 1938–1957 neslo město Severodvinsk na jeho počest jméno „Molotovsk“.\n\n\n\n"}
{"id": "274021", "url": "https://cs.wikipedia.org/wiki?curid=274021", "title": "Aja Hirano", "text": "Aja Hirano\n\nAja Hirano ( \"Hirano Aja\") (* 8. října 1987) je japonská zpěvačka pocházející z prefektury Aiči v Japonsku. Jedná se o seijú a J-popovou zpěvačku, která získala roli v několika anime, vizuálních novelách a televizních reklamách v Japonsku. Má krevní skupinu 0 a je vysoká 158 cm.\n\nPrvní roky svého života strávila v Americe a poté se vrátila do Japonska. V roce 1998 se připojila k Tókjó Child Theatrical Group, divizi společnosti Space Craft Group. Posléze se začala objevovat v televizních reklamách a získala první roli jako seijú v \"Tenši no Šippo\". V letech 2002-2003 byla členkou kapely \"Springs\".\n\nPo absolvování střední školy se začala vážně zabývat kariérou seijú a sólové zpěvačky. Průlom přišel roku 2006, kdy byla obsazena do role Haruhi Suzumije, ústřední postavy anime série \"Suzumija Haruhi no Júutsu\". Úspěch u veřejnosti značně zvýšil její popularitu. Její album \"Bóken Dešo Dešo?\", obsahující úvodní znělku anime, bylo v Japonsku vyprodáno hned v den vydání. Za tímto úspěchem následovalo namlouvání dvou hlavních anime charakterů (Reira v \"Nana\" a Misa v \"Death Note\"). Její popularita byla upevněna vítězstvím na první ceremonii Seijú Awards v kategorii „Nejlepší nováček (žena)“ a několika nominacemi. Na Tokyo International Anime Fair získala ocenění za nejlepší dabérku.\n\nÚčinkovala na koncertech \"Animelo Summer Live\" (2006 a 2007) a \"Suzumija Haruhi no Gekisó\", jež proběhl 18. března 2007.\n\nAja Hirano byla také hostem na Anime Expo 2007, spolu s dalšími účinkujícími v \"Suzumija Haruhi no Júutsu\", Minori Čiharou a Júko Gotó. V roce 2007 pokračuje v úspěšné kariéře získáním role \"Konaty Izumi\" v anime Lucky ☆ Star a koncem roku rychle po sobě jdoucím vypuštěním tří alb.\n\nHlavní role vyznačeny tučně.\n\n\n\n\n\n\n\n\n\n"}
{"id": "274026", "url": "https://cs.wikipedia.org/wiki?curid=274026", "title": "Ostřice krátkošíjná", "text": "Ostřice krátkošíjná\n\nOstřice krátkošíjná (\"Carex brevicollis\") je druh jednoděložné rostliny z čeledi šáchorovité (\"Cyperaceae\").\n\nJedná se o rostlinu dosahující výšky nejčastěji 30–60 cm. Je vytrvalá a na rozdíl od podobné ostřice Micheliovy je hustě trsnatá, má krátké tlusté oddenky. Listy jsou střídavé, přisedlé, s listovými pochvami. Lodyha asi stejně dlouhá jako listy, trojhranná a nahoře trochu drsná. Čepele jsou asi 5–7 mm široké, trochu žlábkovité nebo ploché. Pochvy dolních listů jsou hnědé, vláknitě rozpadavé. Ostřice krátkošíjná patří mezi různoklasé ostřice, nahoře jsou klásky čistě samčí, dole čistě samičí. Samčí klásek bývá pouze jeden, samičí bývají 1–3, krátce stopkaté. Listeny jsou kratší než květenství, pochvaté. Okvětí chybí. V samčích květech jsou zpravidla 3 tyčinky. Čnělky jsou většinou 3. Plodem je mošnička, která je asi 4–5 mm dlouhá, světle hnědozelená, jemně žilkovaná, zobánek je 1–1,5 mm dlouhý, dvouzubý. Každá mošnička je podepřená plevou, která je oranžově hnědá, světlejší lem většinou chybí. Počet chromozómů: 2n=56.\n\nOstřice krátkošíjná roste hlavně v jihozápadní a jihovýchodní Evropě a v Turecku.\n\nV ČR je známa jedna doložená lokalita u Jičína, výskyt však nebyl potvrzen, proto je tento druh pro flóru ČR značně nejistý. Nejblíže roste patrně na jižním Slovensku.\n\n\n\n \n"}
{"id": "274028", "url": "https://cs.wikipedia.org/wiki?curid=274028", "title": "Jacques Tati", "text": "Jacques Tati\n\nJacques Tati (9. října 1907, Le Pecq – 5. listopadu 1982, Paříž), vlastním jménem Jacques Tatischeff, byl francouzský režisér, scenárista, herec a komik.\n\nTati byl francouzsko-rusko-nizozemsko-italského původu. Jeho otec Georges Emmanuel Tatischeff, narozen roku 1875 v Paříži, byl synem Dmitrije Tatiščeva ( Татищев), ruského ambasadora v Paříži, a Francouzky Rose Anathalie Alinquantové. Jeho matka Marcelle Claire van Hoffová byla italsko-nizozemského původu.\n\nJako herec začínal v krátkých filmech, později se rozhodl kromě hraní také režírovat. Jeho režisérským debutem byl krátký film \"Škola pošťáků\" v roce 1947, kde vytvořil postavu pošťáka Françoise. Tato postava se objevuje také o dva roky později v Tatiho prvním celovečerním filmu \"Jede, jede poštovský panáček\". O čtyři roky později, v roce 1953, přichází s dalším celovečerním filmem \"Prázdniny pana Hulota\", v němž sám ztvárňuje hlavní postavu milého pana Hulota (výsl. [ilot]), která ho posléze proslavila po celém světě. V roce 1958 točí vynikající komedii \"Můj strýček\", která byla nominována v kategorii Nejlepší zahraniční film na Oscara. Dalším jeho celovečerním filmem bylo \"Playtime\" v roce 1967, které ale úspěchu \"Mého strýčka\" nedosáhlo. V roce 1971 se objevil ve snímku \"Pan Hulot jede na výstavu\", ale ani tímto snímkem jeho jemný humor neporazil soudobé dynamické komedie. Naposledy si zahrál v roce 1974 ve filmu \"[./Https://www.fdb.cz/film/parade-le-parade/65424 Parade]\".\n\nV roce 2008 Česká televize uvedla několik jeho filmů, mj. unikátní restaurovanou verzi filmu \"Jede, jede poštovský panáček\" (při restaurování spolupracovali i Tatiho potomci, režisérka Sophie Tatischeffová a producent Pierre Tati) a restaurovaný film \"Playtime\" se stopáží 125 minut, blížící se původnímu Tatiho záměru.\n\n"}
{"id": "274030", "url": "https://cs.wikipedia.org/wiki?curid=274030", "title": "Zánik trestnosti", "text": "Zánik trestnosti\n\nZánik trestnosti je pojem z oblasti trestního práva. Nastává za zákonem stanovených okolnosti, které způsobí, že trestnost činu, který byl v době svého spáchání trestným činem zanikne, tedy že zanikne vztah mezi státem a pachatelem trestného činu, vůči kterému již nadále nemohou být vyvozeny důsledky spojené s jeho spácháním. K okolnostem způsobujícím zánik trestnosti se přihlíží z úřední povinnosti. Nastanou-li, je trestnost činu vyloučena. Okolnosti způsobující zánik trestnosti mohou nastat teprve poté, co byl trestný čin dokonán.\n\nOkolnostmi způsobujícími zánik trestnosti uvedenými v trestním zákoníku (č. 40/2009 Sb.) jsou: \n\nOkolnostmi způsobujícími zánik trestnosti neuvedenými v trestním zákoníku jsou: \n"}
{"id": "274032", "url": "https://cs.wikipedia.org/wiki?curid=274032", "title": "Nikolaus Heilmann", "text": "Nikolaus Heilmann\n\nNikolaus Heilmann (20. dubna 1903 – 4. ledna 1945 - zabit v boji) byl důstojník policie a Waffen-SS v hodnosti SS-Brigadeführer \"und Generalmajor der Waffen-SS\" za druhé světové války. Zároveň byl i držitelem Rytířského kříže a mnoha jiných vyznamenáních.\n\nNarodil se 20. dubna roku 1903 v hessenském městě Gundhelm v Německém císařství. Po úspěšném složení maturitní zkoušky a dalších zkoušek se stal učitelem. Tím se živil až do 1. dubna roku 1925, kdy vstoupil ke Schutzpolizei (pořádková policie) a stal se důstojnickým čekatelem. Dne 1. dubna 1929 mu byla udělena hodnost \"Leutnant\" (Poručík) a stal se velitelem policejní čety.\n\nK 1. dubnu 1932 byl povýšen do hodnosti \"Oberleutnant\" (nadporučík) a byl převelen na policejní akademii v Berlíně-Köpenicku, kde působil jako instruktor taktiky.\n\nBěhem německé invaze do Rakouska v březnu roku 1938 byl převelen do štábu policejního velitele SS-Brigadeführera Karla von Pfeffera-Wildenbrucha, který byl přidělen k 2. vyššímu armádnímu velení (\"2. Armeeoberkommando\").\n\nPoté, co 1. května roku 1939 vstoupil do řad jednotek SS v hodnosti SS-Hauptsturmführer (Kapitán), byl zařazen k pomocné záložní jednotce náležící pod SS-Oberabschnitt \"Ost\" (velkoúsek SS \"Východ\"). Později vstoupil ke 4. SS-Panzergrenadier Division „SS-Polizei“, která v té době působila na území Belgie, Lucemburska a Francie.\n\nJeho kariéra byla podporována vysoce postaveným policejním šéfem, jeho přítelem SS-Obergruppenführerem Karlem von Pfefferem-Wildenbruchem, s kterým se poznal na jaře roku 1940, když vykonával funkci štábního důstojníka u 4. SS-Panzergrenadier Division „SS-Polizei“ a kde Karl von Pfeffer-Wildenbruch vykonával funkci velitele divize. Dá se také říct, že von byl jediný, kdo o jeho bojových zkušenostech tvrdil něco pozitivního. Byl to právě Karl von Pfeffer-Wildenbruch, kdo jej doporučil na vyznamenání německým křížem ve zlatě, ale Reichsführer-SS Heinrich Himmler byl jiného názoru, protože osobně Heilmanna nepovažoval za dobrého velitele. \n\nNakonec však svůj německým křížem ve zlatě obdržel 12. srpna roku 1942, kdy sloužil v hodnosti \"Oberstleutnant\" (podplukovník) u 4. SS-Panzergrenadier Division „SS-Polizei“.\n\nDne 21. června 1943 byl povýšen do hodnosti SS-Standartenführer (Plukovník) a byl jmenován náčelníkem štábu u IV. tankového sboru SS, jehož celý štáb byl později převeden ke VI. dobrovolnickému armádnímu sboru SS (později \"VI. Waffen-Armeekorps der SS(lettisches)\"), kde byl Karl von Pfeffer-Wildenbruch velitelem.\n\nJeho dalším služebním místem se stala dne 17. února roku 1944 funkce velitele divize u 15. Waffen-Grenadier Division der SS (lettische Nr. 1). Ještě předtím byl dne 11. února roku 1944 povýšen na SS-Oberführera. Zde vydržel až do 21. července roku 1944, kdy pár dnů před tím (12. července) nechal zastřelit několik lotyšských vojáků SS za ztrátu zbraně, čímž morálka jeho vojáků značně klesla. Za několik dnů jej proto vystřídal v jeho funkci SS-Brigadeführer Herbert von Obwurzer.\n\nNaposledy působil ve funkci velitele divize u 14. Waffen Grenadier Division der SS (ukrainische Nr. 1), kde nahrazuje SS-Brigadeführera Sylvestera Stadlera. Zde však působil jen do 5. srpna roku 1944, kdy byl zraněn a zároveň mu byl při této příležitosti udělen 16. srpna rytířský kříž. Na místě velitele divize jej nahradil SS-Brigadeführer Fritz Freitag.\n\nZe svého zranění se léčil až do ledna roku 1945, kdy byl odvelen zpět ke 15. Waffen Grenadier Division der SS (lettische Nr. 1), kde měl nahradit SS-Oberführera Dr. Eduarda Deisenhofera, který byl zabit sovětským útokem.\n\nTam již nedorazil, protože byl 4. ledna roku 1945 zabit v boji poblíž Altdammu na území dnešního Polska. Dne 30. ledna 1945 byl posmrtně povýšen do hodnosti SS-Brigadeführer \"und Generalmajor der Waffen-SS\".\n\n\n"}
{"id": "274033", "url": "https://cs.wikipedia.org/wiki?curid=274033", "title": "Hrubí z Jelení", "text": "Hrubí z Jelení\n\nHrubý z Jelení nebo také Hrubý z Gelenj a podle rodinou přijatého pravopisu Hrubý-Gelenj je český původně rytířský rod, který získal erb a titul na přelomu 15. a 16. století a v roce 1814 byl s přídomkem \"z Jelení\" povýšen do panského stavu.\n\nČeská rytířská rodina Hrubých z Jelení byla od konce 17. století usedlá v Jilemnici. Odtud se Josef Tadeáš přestěhoval do Mladé Boleslavi, jejímž primátorem se stal v roce 1763. Jeho manželkou byla Lidmila Lhotská ze Zmyslova.\n\nJeho syn Leopold, narozený roku 1740 a od roku 1744 ženatý s Josefou Bachmannovou, byl zemským prokurátorem; roku 1793 byl povýšen do stavu rytířského s příjmením \"ze Schwanenheimu\". Jeho erb tvořily dvě labutě a dva mosty. V roce 1794 koupil statek Pečky, zemřel v roce 1809. Leopoldův nejmladší syn Vojtěch se usadil v Uhrách. Prostřední syn Karel (*1778) byl velvyslancem a zemřel roku 1838. Nejstarší syn Josef (1776–1860) byl ve vojenských službách a držel Pečky. Tito dva byli majestátem dne 24. března 1814 povýšeni do panského stavu s novým erbem a příjmením \"z Jelení\".\n\nJosef zanechal s manželkou Kateřinou z Wintzigeroda (1798–1883) dva syny. Theodor Karel (*1826), c.k. komoří a major, upřímný vlastenec, držitel Peček, proslul jako nadšený pěstitel orchidejí. Jeho sbírky byly v té době největší v Čechách. Jeho manželkou byla od roku 1863 hraběnka Karolina z Ledeburu. Z tohoto manželství pocházeli synové Adolf (*1864) a Josef Hrubý z Jelení (*1866) a dcera Johana (*1871). Josef byl c.k. komoří a poručík v záloze, v té době majitel pečského velkostatku.\n\n\n\n\n"}
{"id": "274034", "url": "https://cs.wikipedia.org/wiki?curid=274034", "title": "42 (číslo)", "text": "42 (číslo)\n\nČtyřicet dva je přirozené číslo. Následuje po číslu čtyřicet jedna a předchází číslu čtyřicet tři. Řadová číslovka je \"čtyřicátý druhý\" nebo \"dvaačtyřicátý\". Římskými číslicemi se zapisuje XLII.\n\n\n\n\n\n\n"}
{"id": "274038", "url": "https://cs.wikipedia.org/wiki?curid=274038", "title": "Zlatý kolovrat", "text": "Zlatý kolovrat\n\nZlatý kolovrat je pátá balada básnické sbírky \"Kytice\" Karla Jaromíra Erbena. Jde o jednu z nejznámějších básní sbírky, byla pojata i do filmové verze. Balada začíná optimisticky a radostně, postupně je ale stále více ponurá a chmurná, končí ale opět víceméně šťastně. Z hlediska stylistického je pro ni charakteristické hojné užívání citoslovcí. Je psána jednoduchou formou \"aabbc\". Balada využívá klasického pohádkového motivu živé vody, která způsobí, že useknuté části k tělu přirostou a tělo oživne. Báseň je tematicky blízká Erbenově Záhořově loži. Obě balady mají pohádkový námět a jsou na motivy viny, vykoupení a pokání.\n\nBalada je rozdělená do šesti částí.\n\nV první je král na lovu v lese. Zabloudí, zabuší na dveře chalupy, aby mu dali napít. Otevře mu nádherná dívka. Král ji požádá o ruku, dívka mu ale sdělí, že stran toho musí požádat její nevlastní matku, která je i s její nevlastní sestrou ve městě.\n\nV druhé části se král vrací, dveře chalupy mu otevře ohyzdná babizna. Král se jí představí a požádá ji o ruku její nevlastní dcery. Babizna mu nabídne svou vlastní dceru, král odmítne, a přikáže jí, aby druhý den na hrad přivedla svou nevlastní dceru.\n\nVe třetí matka i obě sestry odejdou přes les na královský hrad, nevlastní dceru (Doru) ale po cestě zabijí, vyloupnou jí oči a usekají ruce a nohy, které odnesou s sebou. Vlastní dcera se pak vydává za nevlastní (jsou si k nerozeznání podobné), král si ji vezme, po čase ale odjede do boje. Zatím uloží své ženě, aby pilně předla.\n\nVe čtvrté najde \"stařeček nevídaný\" v lese tělo a vyšle \"své pachole\" na hrad, aby vyměnilo useknuté nohy za zlatý kolovrat. Když pachole nohy přinese, pošle je stařeček znovu se zlatou přeslicí, kterou má vyměnit za ruce. I ty pachole přinese. Do třetice stařeček pošle pachole do hradu se zlatým kuželem, který má vyměnit za oči. Poté Doru zase \"složí\" a oživí ji živou vodou.\n\nV páté se král vrací z války a ptá se své ženy, zda dodržela jeho přání a předla. Žena mu předvádí zlatý kolovrat, král ji žádá, aby na něm upředla zlatou nit. Žena jeho přání vyhoví, kolovrat ale svým vrčením prozradí, že žena zabila svou sestru a spolu se svou matkou podvedla krále. Král se zděsí a vydá se hledat do lesů Doru.\n\nV šesté části král Doru nalezne a vezme si ji za ženu, zatímco jak matku, tak sestru nechá velmi krutě potrestat: dá jim vyloupnout oči, usekat končetiny a hodit to všechno vlkům. Zlatý kolovrat zmizí.\n\nOkolo lesa pole lán,\nhoj jede, jede z lesa pán,\nna vraném bujném jede koni,\nvesele podkovičky zvoní,\njede sám a sám.\n\nA před chalupou s koně hop\na na chalupu: klop, klop, klop!\n„Hola hej ! otevřte mi dvéře,\nzbloudil jsem při lovení zvěře,\ndejte vody pít!“\n\nDora = český národ,\nManželství s králem = jeho suverenita,\nMacecha, nevlastni sestra = Habsburská monarchie\nStařeček, pachole = čeští vlastenci\n\nTáž pověst nalézá se také ve sbírce paní Boženy Němcové v prvním sešitku. Mimo to nacházím podobnou mezi zkazkami jihoruskými.\n\n„Podej mi, chlapče, živé vody.“\n\nŽivá voda znamená vlastně vodu letní, tekoucí; mrtvá pak vodu zimní, led. Živé připisuje se v pověstech slovanských moc taková, že všeliké tělo, byť již i bylo zpráchnivělo, obživne zase, jakmile v ni bude pohříženo. Kdyby ji kdo vylil do moře, hořelo by moře plamenem. V pověstech ruských udává se rozdíl mezi živou a mrtvou vodou takto: že voda mrtvá učiní rozsekané tělo srůsti, živá pak že tomu srostlému tělu dá zase život. Patrné jest, že se tím vlastně mínila obecná vody posilující a oživující moc.\n\n„Vrrr — zlou to předeš nit.“\n\nJako tuto vyzrazuje se spáchaná vražda vrčením kolovratu, tak v jiné, Čechům, Polákům i Malorusům obecné pověsti toto činí z vrby píšťalka.\n"}
{"id": "274040", "url": "https://cs.wikipedia.org/wiki?curid=274040", "title": "Ochranné opatření", "text": "Ochranné opatření\n\nOchranné opatření je prostředek z oblasti trestního práva sloužící k dosažení účelu trestního zákoníku. Jde sice o trestní sankci, ne však o trest, účelem ochranných opatření je ochrana společnosti před pachateli trestných činů a činů jinak trestných, jakož i před nebezpečnými věcmi, které musí být vždy ve vztahu ke spáchanému trestnému činu či činu jinak trestnému a dále v pomoci osobám stiženým chorobou, aby mohly vést řádný život. Mezi ochranná opatření patří zabezpečovací detence, zabrání věci, ochranné léčení, zabrání části majetku a ochranná výchova podle zákona o soudnictví ve věcech mládeže. pod tento výčet spadá i zabrání náhradní hodnoty a zabrání spisů a zařízení.\n\nHlavním kritériem, které určuje nutnost ochranného opatření a jeho intenzitu je potřeba léčení, výchovy či zneškodnění. Oproti standardním trestům je možné je uložit i osobám, které nejsou trestně odpovědné. Ochranné opatření může doplňovat či nahrazovat trest. Ochranné opatření je upraveno v § 98 a násl. trestního zákoníku.\n\nOchranné léčení s ukládá nebezpečným osobám, které není možné stíhat pro jejich nepříčetnost, duševní poruchu či pro užívání návykových látek.\n\nMožnosti, kdy je ochranné léčení nařízeno:\n\nLéčení může probíhat i ambulantně. Ochranné léčení může trvat tak dlouho, jak je to nutné, maximální doba jsou však dva roky (v souhrnu).\n\nK detenci soud přistupuje v případě, že by ochranné léčení samo o sobě nevedlo k dostatečné ochraně společnosti. Je určeno osobám mimořádně nebezpečným, jako jsou agresoři, psychopatičtí recidivisté a sexuální devianti.\n\nJde, vedle doživotního trestu odnětí svobody, o nejzazší prostředek trestního práva, protože může být spojeno s doživotní izolací. Soud je povinen minimálně jednou za 12 měsíců prozkoumat, zda trvají důvody pro detenci. U mladistvých je toto přezkoumání nutné každých 6 měsíců.\n\nDetence se vykonává v ústavu se zvláštní ostrahou zřizovaném a spravovaném Vězeňskou službou.\n\nK tomuto opatření soud přistupuje, pokud není možné použít trestu propadnutí věci, tedy:\n\nDále může být věc zabrána v případě, že jde o výnos z trestného činu (či pořízená z jeho odměny).\n\nOchranná výchova se týká se pachatelů mladších 18 let a její uložení spadá do oblasti soudnictví ve věcech mládeže.\n"}
{"id": "274042", "url": "https://cs.wikipedia.org/wiki?curid=274042", "title": "Evangelický kostel (Prostřední Suchá)", "text": "Evangelický kostel (Prostřední Suchá)\n\nEvangelický kostel v Prostřední Suché je jedním z kostelů Slezské církve evangelické augsburského vyznání.\n\nK reformaci se sušská vrchnost i její poddaní přihlásili již v 16. století a postupně získali pod svou správu i zdejší kostel. Odebrán jim byl dne 26. března 1654, kdy jej náboženská komise uzavřela. Ještě dlouho poté však vlastníci Dolní a Horní Suché podporovali evangelíky: v letech 1654–1664 se na dolnosušském zámku ukrýval evangelický kazatel Jan Pragenus, učiteli vlastníků Horní Suché, Golkovských a Harasovských, byli luteránští kněží Samuel Fiducius a Alexandr Pragenus.\n\nPo dlouhých letech protireformace na základě vydání Tolerančního patentu byl v Bludovicích vystavěn evangelický kostel, který se stal centrem náboženského života pro celé široké okolí. V roce 1852 vznikla v Suché první evangelická škola, v roce 1860 byl založen hřbitov. V roce 1872 byla vybudována první dřevěná kaple. V letech 1924–1925 ji nahradila zděná kaple se 156 místy, přestavěná v roce 1937 na kostel. V meziválečném období v Suché dynamicky působil Svaz evangelické mládeže, mládežnický pěvecký sbor a Sdružení evangelických žen. Po válce byl prvním duchovním působícím ve sboru pastor Jerzy Czyż, který zde v roce 1946 zorganizoval první konfirmační výuku (27 dětí ze Suché a 10 ze Stonavy). 14. ledna 1949 byla úřední listinou potvrzena samostatnost farního sboru v Suché. Roku 1949 byly na kůru instalovány varhany vyrobené kutnohorským varhanářem Janem Tučkem (opus 504); při jejich výrobě byla použita část starších vahran ze slovenské obce Veľké Bierovce. (Varhany prošly generální rekonstrukcí v roce 2017.) V padesátých letech 20. století sbor čítal kolem 3500 duší. V kostele byly přistavěny balkóny. Začaly se však objevovat stále větší následky důlních škod, které byly v budově kostela postupně likvidovány; v jejich důsledku padly dvě budovy evangelických škol a časem i všechny ostatní budovy obce Prostřední Suchá. Jedinou a poslední budovou, která se zachovala podnes, je evangelický kostel, který však spolu s celým hřbitovem a okolním terénem poklesl více než o 17 metrů. V roce 2001 se konala generální rekonstrukce interiéru kostela. V roce 2012 byla v kostele instalována moderní křtitelnice z lipového dřeva a skla, jejíž autorkou je Hana Bučková.\n\nZačátkem 90. let sbor získal zpět v rámci restituce mateřskou školu vystavěnou v roce 1929 a zestátněnou v roce 1960. Po přestavbě se zde nachází sborový dům s kanceláří; na budově byla roku 1993 odhalena pamětní deska Jiřího Sarganka.\n\n"}
{"id": "274044", "url": "https://cs.wikipedia.org/wiki?curid=274044", "title": "Chlum (Rokycanská pahorkatina)", "text": "Chlum (Rokycanská pahorkatina)\n\nChlum (416 m) je hora ležící na severovýchodním okraji krajského města Plzně. Vrchol leží v katastrálním území Doubravka, část severního úbočí v katastrálním území Bukovec. Ze severu obchází vrch železniční trať Praha – Plzeň. Svah na západě a severovýchodě klesá plynule až k přibližně 800 metrů vzdálené Berounce, zatímco na severozápadě se Berounka vzdaluje na více než 2 km od vrcholu.\n\nNa zalesněném vrcholu Chlumu stojí od roku 1926 kamenná a zděná rozhledna vysoká 25 m s vyhlídkovou plošinou ve výšce 22 m, postavená tehdejším Svazem čs. dělnických turistů společně s dnes již neexistující chatou Luďka Pika a dnes chráněná jako kulturní památka.\n\nProvozovatelem rozhledny Chlum je od roku 2010 Odbor Klubu českých turistů Bolevec Plzeň.\n\nPřes vrchol prochází červená turistická trasa 0202 vedoucí z Doubravky na rozcestí u Rakolusek\na přes východní svah prochází zelená turistická trasa 3603 z Doubravky do Horní Břízy. Rozhledna je turistické známkové místo se známkou č. 707.\n\n"}
{"id": "274046", "url": "https://cs.wikipedia.org/wiki?curid=274046", "title": "Afšárovci", "text": "Afšárovci\n\nAfšárovci (persky سلسله افشار) byla dynastie perských šáhů, vládnoucí v letech 1736–1796, do roku 1747 i v Afghánistánu, po roce 1749 jen v severovýchodní části Persie (Chorásán).\n\nSvržení šáha Husajna afghánským vzbouřencem Mírem Mahmúdem v roce 1722 vedlo ke zhroucení safíovské říše a vytvořilo na Středním východě nebezpečné mocenské vakuum. Husajnův syn Tahmásp II. musel uprchnout do Mázandaránu, zbylé prince dal popravit Mír Mahmúd, okrajová území Persie si rozdělili Rusové a Osmané. Uprostřed vzmáhajícího se chaosu začala strmá kariéra vojevůdce Oguzského (Turkité) kmene Afšárů Nádirkulí Bega, muže nízkého původu, jehož později někteří autoři označili za \"perského Napoleona\".\n\nOd roku 1726, kdy ovládl důležité město Mašhad, postupoval Nádirkulí Beg systematicky za svým cílem – znovusjednotit rozpadlou říši pod svým žezlem. Zpočátku se chytře prezentoval jako obhájce práv Safíovců, jejichž legitimita byla dána dvěma stoletími vlády v Persii, po definitivním vyhnání Afghánců v letech 1729–1730 však nebylo pochyb o tom, že skutečným vládcem říše se stal on, nikoli (nyní všeobecně uznaný) šáh Tahmásp II.\n\nToto nové rozložení sil se plně projevilo v letech 1731–1732, kdy skončila debaklem krátká válka s Osmany. Jelikož vojenské operace řídil Tahmásp II. a za neúspěch nesl osobní zodpovědnost, využil Afšárovec příhodné chvíle, šáha sesadil, deportoval do Chorásánu a novým panovníkem prohlásil jeho osmiměsíčního syna Abbáse III., pouhou loutku na trůně. Odtud byl už jen krůček k úplnému převzetí vlády, protože s časově omezeným regentstvím se ambiciozní vojevůdce mohl jen stěží spokojit – dne 8. března 1736 Afšárovec tento krok v múgánské stepi učinil a přijal jméno Nádir Šáh.\n\nVládu Nádira Šáha provázelo neustálé válčení se sousedy říše, na východě i na západě. Nejprve byli roku 1737 podrobeni Afghánci, kteří Peršanům připravili ve dvacátých letech tolik problémů, a pak se Nádir vypravil do boje proti velkým mogulům v Indii, jejichž stát již procházel pozvolným úpadkem. Afšárovská vojska snadno obsadila Láhaur v dnešním Pákistánu, poté porazila Násiruddína Muhammada Šáha poblíž Dillí a z hlavního města odvlekla proslulý paví trůn (\"Tacht-e táús\") se spoustou drahocenností (byl mezi nimi i známý diamant Kúh-e núr – \"Hora světla\"). V dobytém Dillí zahynulo asi 20 000 obyvatel.\n\nNádir Šáh se po těchto vítězstvích obrátil proti Bucháře a Chívě a roku 1740 přinutil Džánovce Abú-l-Fá'iza, aby uznal starou hranici mezi Íránem a Túránem na řece Amudarja. Následovalo dobytí Bahrajnu, Ománu, Ázerbájdžánu a kavkazských krajů, čímž perský stát dosáhl větší rozlohy než před rokem 1722.\n\nNavzdory velkým vojenským úspěchům nedokázal Nádir Šáh zabránit hospodářskému úpadku říše, v neposlední řadě proto, že ukořistěné poklady nevěnoval pro blaho země, ale nechal je uložit v kalátské pevnosti, kde byly k nepotřebě. Jeho tvrdé vymáhání daní, despotické způsoby a ke konci života i nadměrná podezřívavost vůči okolí vyvolaly několik povstání, jež byly tvrdě potlačeny.\n\nPo Nádirově zavraždění v roce 1747 se nově vytvořená říše téměř okamžitě rozpadla. Na východě se prohlásil šáhem vůdce afghánského kmene Durrání Ahmad Chán Abdálí (1747–1773), který se stal zakladatelem moderního afghánského státu. Ztraceny byly i středoasijské a indické državy a v samotné Persii vzplanuly vnitřní boje. Nádirův synovec Ádil Šáh byl již po roce na trůně oslepen svým bratrem Ibráhímem a toho zase v květnu 1749 sesadil Nádirův vnuk Šáhruch, který se jako prvorozený syn někdejšího korunního prince Rezákulího pokládal za právoplatného dědice říše.\n\nAni Šáhruchova vláda neprobíhala pokojně, přestože byli hned na jejím počátku zavražděni oba předchozí panovníci, a v prosinci 1749 byl rovněž tento Afšárovec sesazen a oslepen – po 40 dnech se však znovu chopil moci, i když už jen v části Persie, Chorásánu. V mezidobí si uzurpoval titul šáha Safíovec Sulajmán II. a po jeho pádu jiný Safíovec Ismá‘íl III., což dále prohloubilo všeobecný rozvrat a chaos. Výsledkem všech těchto převratů bylo jakési dvojvládí, či lépe řečeno trojvládí: v Afghánistánu vládl šáh Ahmad, v chorásánském Mašhadu panoval pod Ahmadovou ochranou Šáhruch a na západě byl šáhem Ismá‘íl III., který se stal loutkou v rukou energického vůdce lúrského kmene Zand, Karíma Chána, někdejšího Nádirova vojevůdce.\n\nSlepý Šáhruch přežil všechny tyto mocné i méně mocné muže a teprve expanze kádžárovského náčelníka Ágy Muhammada Chána v devadesátých letech učinila jeho vládě konec. Dne 14. května 1796 byl Ágá Muhammad Chán, který již v roce 1794 porazil posledního zandského vládce Lotfa Alího Chána, prohlášen novým perským šáhem a poslední Afšárovec Šáhruch, pouhý stín moci, byl v Mašhadu brutálně umučen k smrti.\n\nNádir Šáh byl oproti svým safíovským předchůdcům sunnita, takže jeho náboženská politika musela být nutně jiná než za dřívějších vladařů, vášnivých zástánců šíitismu, kteří po celou dobu vystupovali i jako duchovní autority. Sám Nádir byl relativně liberální muslim a jeho snahou bylo jakési vyrovnání mezi oběma směry islámu, zčásti motivované politicky (otupit neshody se sunnitskými Osmany), avšak tento záměr ztroskotal na odporu poddaných, u nichž už ší‘a zapustila hluboké kořeny. Persie zůstala i nadále baštou heterodoxie v islámském světě.\n\nZ hlediska kulturního byl vývoj v Íránu v době vlády afšárovské dynastie mnohem méně dynamický než v oblasti politické. Mezi dějepisci vynikl především Muhammad Mahdí Chán Astarábádí (práce \"Ta'rích-e džahángušá-je Nádirí\" – Historie dobyvatele světa Nádira a \"Durre-e Nádire\" – Perla Nádirova), který rovněž sestavil gramatiku čagatajštiny a cenný listář. V poezii se stala populární \"Šáhnáme-je Nádirí\" (Nádirova kniha královská) z pera Muhammada Alího Túsího, v níž se podobně popisoval život prvního Afšárovce.\n\nV oblasti architektury se spíše udržovaly stávající stavby, než budovaly nové, přičemž určitou výjimkou je afšárovské sídelní město Mašhad, kde např. Nádir Šáh přistavěl k mauzoleu imáma Rezy druhý minaret a dal zde zbudovat i svoji hrobku.\n\n\n\n\n"}
{"id": "274048", "url": "https://cs.wikipedia.org/wiki?curid=274048", "title": "Pankrác Budecius, kantor", "text": "Pankrác Budecius, kantor\n\nPankrác Budecius, kantor je název novely Antonína Sovy, která vyšla poprvé v roce 1916 v nakladatelství Hejda a Tuček. Je zvláštní, že rozsahem neveliké dílko, z něhož dýchá láska k rodnému jihočeskému kraji a k prostému venkovskému životu vychází zrovna v době, kdy Evropou zmítá 1. světová válka a sám Sova je stižený osamělostí a nemocí, která ho bude pronásledovat až do konce života.\n\nAutor pojmenoval své dílo po hlavní postavě, venkovském učiteli a muzikantovi Pankráci Budeciovi a děj situoval do 18. století. \nPankrác Budecius ztrácí hned na počátku vypravování manželku a zůstává se svým synem Karlem Marií ve stavení sám. Pokračuje ve své práci a věnuje se čím dál častěji muzicírování s jediným potomkem. Ze všeho nejvíc se obává svodů ďábla a obviňuje se, že trápil svou ženu.\nJednoho dne si pro něj pošle hrabě Sternberg, jehož komorná Lízinka je do kantora zamilovaná. Sternberg použije záminku rozbitého cembala, jeho záměrem je však napomoci Liselotte k sňatku a ještě se u těchto námluv pobavit. Budecius se skutečně zpočátku dvoří, pak si ale vzpomene na manželku a uteče. Přesto je později vrchností přinucen si komornou vzít. Tím mu doma začne období drezury a je přinucen strávit veškerý volný čas koledou. Nástroje mu nová manželka zamkne do komory a tím se hrdina trápí nejvíce.\nPřesto však vyprovází svým hraním se synem pohřby, kterých stále přibývá vlivem moru. Lízinka dokonce ze strachu z nákazy uteče na zámek a Pankrác si po dlouhé době oddechne. Jeho klid ale netrvá dlouho. Při jednom hraní na vesnické zábavě je přistižen vikářem a školním dozorcem jak zpívá prostopášné písně a je mu sebrána živnost i možnost starat se o syna. Zkroušený Budecius už nemá doma žádné radosti a odchází tedy na toulku do světa. \nZde vyprávění nabude zkratkovitý ráz a několik let putování po vesnicích je shrnuto pouze několika řádky. Z aktéra vyprávění se stává starý muž hledající vysvobození a spočinutí. Žebrá po kraji, příležitostně hraje a vyučuje. Nikde se však nezdrží dlouho. Konec tomu přinese až jedna malebná víska na Českomoravské vysočině. Místní ho vítají jako moudrého člověka a učitele jejich dětí. \nK odchodu jej přiměje až po několika letech zmínka o Karlu Máriovi, který se prý v Praze stal uznávaným skladatelem a sbormistrem. Díky pomoci místních stařičkých knížat, kteří jej mají rádi se dostane do Prahy a se synem se shledá. Karel Maria je už dospělým mužem s ženou a dvěma dětmi. Otce rád vidí a ubytuje ho na pár týdnů u sebe. Budecius však již cítí tíhu svého stáří a touží se vrátit do rodné vsi. Stane se tak a dokonce se shledá i s Lízinkou. Usmíří se s ní a žijí spolu ve své dědince až do smrti.\nDo podtitulu Sova uvedl „quasi legenda“. Jistě se nejedná o náhodu. Kniha líčí životní cestu obyčejného člověka, který ke stáří nalezne svou životní moudrost a smíření, které po celou dobu hledal. Budecius je navíc zbožný člověk po způsobu starých učenců a do jeho duše můžeme nahlédnout zejména v okamžicích, kdy se obává božího trestu. Přesto však nám při čtení neunikne ironický podtón celého vyprávění. Sova jím však nechce shodit konstrukci svého příběhu, jen staví na realističtějších základech, než klasická legenda. Neidealizuje svět ani lidi, kteří jej obývají. S postoji žádné postavy není možné se plně ztotožnit a dokonce i závěrečné setkání Pankráce a jeho syna není klasickým happy endem. Syn se díky penězům stal panovačnějším, místy se za svého otce stydí a místy je k němu bezvýhradně kritický. Přesto je zde patrná vzájemná náklonnost a radost ze společného sdílení.\nTato Sovova novela, přestože není příliš významná v kontextu české prózy, zaujímá pozoruhodné místo v autorově tvorbě, protkané sociální tematikou a symbolistními východisky. Je prostým vyprávěním a pokusem o moderní legendu a tedy naprostým vybočením ze směřování Sovova díla. Je jeho příklonem k novoklasicismu, uměleckému stylu vyznačujícím se kompozičním citem, snahou o precizní vyjádření a rozumovostí.\n\nKniha vyšla poprvé v roce 1916 a od té doby nedoznala autorských změn. Druhé vydání následovalo v roce 1920 taktéž u Hejdy a Tučka v knize próz Koloběh starostí a jiné povídky jako 13. svazek Spisů Antonína Sovy. Třetí vydání se uskutečnilo roku 1938 taktéž v souboru autorových povídek. Čtvrté, páté a šesté již samostatné vydání obstaral v letech 1954, 1956 a 1973 Československý spisovatel. Šesté vydání je však nazvané pouze Pankrác Budecius. Naposledy novela vyšla v roce 2005 v souboru V zajetí alkoholu spolu s dalšími čtyřmi tematickými povídkami.\nV roce 1973 upravil novelu pro rozhlas Jiří Šotola, Pankráce Budeciusa ztvárnil Karel Höger, režii měl Josef Hajdučík.\n\n"}
