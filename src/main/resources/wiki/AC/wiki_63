{"id": "308008", "url": "https://cs.wikipedia.org/wiki?curid=308008", "title": "Angela Davisová", "text": "Angela Davisová\n\nAngela Yvonne Davisová (* 26. ledna 1944 Birmingham, USA) je americká marxistická aktivistka a feministka. V 60. a v 70. letech 20. století byla aktivní v celé řadě hnutích, včetně Černých panterů, druhé vlně feminismu nebo mírového hnutí proti válce ve Vietnamu. Byla dlouholetou členkou Komunistické strany USA a aktivistkou, která bojovala za zrušení trestu smrti v Kalifornii.\n\nDavisová byla během celého svého života aktivní v boji za ženskou liberalizaci, rasovou rovnost a reformu amerického vězeňského systému. Působila jako profesorka na Kalifornských univerzitách v Santa Cruz a Los Angeles. Je spoluzakladatelko grassroot hnutí Critical Resistance, bojujího proti vězeňsko-průmyslovému komplexu v USA.\n\nV roce 1970 byla uvězněna v souvislosti s podezřením, že je zapletena do zločinu, kdy při přestřelce hnutí Černí panteři s policií zemřeli čtyři lidí. Zbraně útočníků totiž byly registrovány na její jméno. Před policií se po této události skrývala a tak na ni po zatčení byla uvalena vyšetřovací vazba. Propuštěna byla na kauci a ještě před koncem soudního procesu opustila území Spojených států amerických. Porota ji následně v roce 1972 zprostila obvinění ve všech bodech obžaloby.\n\nBěhem 70. let Davisová navštívila řadu zemí Východního bloku. V červnu 1972 navštívila Československo, kde se jí tehdy dostalo velmi vřelého přivítaní komunistickým režimem, který ji využil k masivní protiamerické kampani. Na počest jejího příjezdu byla uspořádána velká slavnost v pražské Lucerně; Davisová navštívila nacisty vypálené Lidice, zúčastnila se dne Rudého práva, přijali ji Gustáv Husák, Vasil Biľak nebo Gusta Fučíková a dostala pamětní medaili k 50. výročí založení KSČ. Navštívila i další socialistické země, včetně Sovětského svazu, kde jí byl v květnu 1979 udělen Leninův řád. Na Kubě, po masivním a emotivním přijetí od tamních afrokubánců, prohlásila, že boj proti rasismu může být úspěšně dovršen pouze v socialistickém politickém systému.\n\nV souvislosti s návštěvou Československa byla v roce 1975 obviněna ruským exilovým spisovatelem Alexandrem Solženicynem, že odmítla žádost českých disidentů o podporu pro politické vězně komunistického režimu adresovanou Jiřím Pelikánem. Tehdy to Davisová zdůvodnila tím, že „disidenti byli vězněni oprávněně, protože podkopávali tehdejší socialistickou vládu“. V roce 2006, v diskusi na Pensylvánské univerzitě, toto obvinění popřela.\n\nČlenkou Komunistické strany USA byla až do roku 1991, kdy ji po rozpadu Sovětského svazu opustila a začala se angažovat v hnutích prosazujících umírněný demokratický socialismus.\n\nV roce 2011 se účastnila protestů v rámci občanské iniciativy Occupy Wall Street. V letech 2016 a 2017 byla aktivní při protestech proti Donaldu Trumpovi a aktivně se podílela na pořádání Women's March on Washington.\n\n"}
{"id": "308014", "url": "https://cs.wikipedia.org/wiki?curid=308014", "title": "IHC Písek", "text": "IHC Písek\n\nIHC Písek je český klub ledního hokeje, který sídlí ve městě Písek v Jihočeském kraji. Založen byl v roce 1990 po fúzi klubů VTJ Písek a JITEX Písek. Svůj poslední název nese od roku 2013. Od sezóny 2015/16 působí ve 2. lize, třetí české nejvyšší soutěži ledního hokeje. Klubové barvy jsou žlutá a modrá.\n\nSvé domácí zápasy odehrává na zimním stadionu Písek s kapacitou 4 500 diváků.\n\nKlub IHC Písek vznikl v roce 1990 sloučením klubů VTJ Písek a JITEX Písek jako \"VTJ Jitex Písek\". V roce 1994 klub postoupil do 1. ligy, kterou hrál až do roku 2005. V sezoně 2004/2005 totiž v prolínací baráži (kterou hrál v 1. lize potřetí) už neuspěl a sestoupil do 2. ligy. V sezoně 2009/2010 postoupil po 5 letech zpět do 1. ligy, ale v následující sezoně 2010/2011 tým skončil po nadstavbové části poslední (16.) a po neúspěšné baráži o 1. ligu, kde celek obsadil poslední 5. místo, opět sestoupil. Ovšem klub odkoupil licenci na 1. ligu od HC Vrchlabí a poté, co byla 15. července 2011 práva na odkoupení licence schválena předsedou ČSLH Tomášem Králem, nastoupil v sezoně 2011/2012 opět v 1. lize. Po finančních problémech momentálně IHC neúspěšně usiloval o postup z krajské ligy do 2. národní hokejové ligy. To se mu podařilo v sezóně 2014/2015. V následujících dvou ročnících se písecký tým vždy prokousal do druholigových vyřazovacích bojů.\n\nZdroj: \n\n\n\n\nZdroj: \n\n\n\nZdroj: \n\nZdroj: \n\n\n"}
{"id": "308018", "url": "https://cs.wikipedia.org/wiki?curid=308018", "title": "FM-2030", "text": "FM-2030\n\nFereidoun M. Esfandiary byl americko-íránský transhumanistický filozof a futurolog (15. října 1930, Brusel – 8. července 2000, New York), který si později změnil jméno na FM-2030.\n\nFM-2030 byl jedním z prvních profesorů futurologie. Vyučoval nové koncepty člověka na New School University v New Yorku v USA. Založil hnutí optimistických futurologů UpWingers a v roce 1973 publikoval futurologický manifest Up-Wingers. A Futurist Manifesto (1973).\n\nSvůj nový koncept člověka nazval termínem \"Transhuman\", což vzniklo spojením anglických slov \"transitory human\" – přechodný člověk. Tímto termínem nazýval lidi, kteří adaptovali technologie, životní styly a vnímání světa, která jsou přechodem k posthumanitě.\n\nFM-2030 považoval transhumanizmus za počáteční manifestaci nových evolučních bytostí. Za znaky transhumanity považoval protézy, plastickou chirurgii, intenzivní využívání telekomunikací, kosmopolitní pohled na svět, světoběžnický životní styl, androgynismus, zprostředkovanou reprodukci, absenci náboženské víry a odmítání tradičních rodinných hodnot.\n\nFM-2030 předvídal ve své knize \"Telespheres\" (1977) vznik telemedicíny, televzdělávání a telebankovnictví.\n\n\nFM-2030 si změnil své původní jméno, jako naději a víru, že bude žít až do oslav svých stých narozenin v roce 2030. Podle jeho slov konvenční jména definují minulost osoby: jeho předky, etnickou příslušnost, národnost, náboženství. \"Nejsem ten, kým jsem byl před deseti lety a určitě ne ten, kterým budu za dvacet let. Jméno FM-2030 odráží mé přesvědčení, že léta okolo roku 2030 budou magickou dobou. V roce 2030 budeme nesmrtelní a každý bude mít vynikající příležitost žít navždy. Rok 2030 je sen a cíl.\"\n\nFM-2030 považoval nesmrtelnost jen za další fázi evoluce, o nic více senzační než vzpřímenou chůzi nebo schopnost řeči, a určitě ne o nic méně senzační než vznik života z neživé hmoty.\n\nFM-2030 ve své knize \"Optimism One. The Emerging Radicalism\" (1970) uváděl jako nové revolucionáře naší doby genetiky, biology, fyziky, kryonology, biotechnology, jaderné vědce, kosmology, radioastronomy, kosmonauty, sociální vědce, dobrovolníky mládežnických skupin, internacionalisty, humanisty, spisovatele science-fiction, normativní myslitele, vynálezce ... Tito a další podle FM-2030 revolucionizují podmínky lidského života v jeho základech. Jejich výsledky a cíle přesahují nejradikálnější ideologie starého řádu.\n\nFM-2030 podlehl rakovině slinivky břišní a dal se zmrazit prostřednictvím kryonické suspenze v Alcor Life Extension Foundation v Scottsdalu v Arizoně, USA.\n"}
{"id": "308019", "url": "https://cs.wikipedia.org/wiki?curid=308019", "title": "HC Slezan Opava", "text": "HC Slezan Opava\n\nHC Slezan Opava (celým názvem: Hockey Club Slezan Opava) je český klub ledního hokeje, který sídlí v Opavě v Moravskoslezském kraji. Založen byl v roce 1945. Svůj současný název nese od roku 1999. Od sezóny 2007/08 působí ve 2. lize, třetí české nejvyšší soutěži ledního hokeje. Klubové barvy jsou červená, žlutá a bílá.\n\nSvé domácí zápasy odehrává na zimním stadionu Opava s kapacitou 6 000 diváků.\n\nV Opavě existoval hokejový klub již před válkou, německý Troppauer EV, založen 1908. Využíval přírodního kluziště, které stávalo na místě dnešního stadionu. Po Vídni a Budapešti je jednalo o největší kluziště ve střední Evropě, vzniklo 1858. Již v roce 1927 byly vypracovány podmínky na vybudování kluziště s umělým ledem Opavě. V roce 1935 započaly stavební práce, ale nedostatek financí a politická situace neumožnila stavbu dokončit. Přesto se stal opavský celek mistrem německého svazu a po začlenění do nejvyšší nově vzniklé československé ligy. V letech 1940–1941 byl TEV účastníkem německého mistrovství v ledním hokeji. Po ukončení války došlo k vysídlení německého obyvatelstva a klub byl těmito událostmi nenávratně zrušen.\n\nNově vzniklý ryze český klub HC Slezan Opava (1945) stále neměl k dispozici umělý led a tak některá utkání hrál na hřištích soupeřů, tréninky probíhaly na ostravském zimním stadionu. Klub byl ale úspěšný a již v roce 1951 se probojoval do nejvyšší soutěže, kterou hrál do roku 1953, kdy z ní sestoupil. Právě v tomto období probíhala stavba vlastního zimního stadionu (otevřen v roce 1954, zastřešen, jako třetí v republice, roku 1956). Do nejvyšší soutěže se Opava dostala i v letech 1957 a 1960, vždy ale pouze na jednu sezónu. Další roky hrála Opava ve 2. lize, často se pohybovala na předních místech.\n\nDo nejvyšší soutěže (již extraligy) se opavský klub dostal na jaře 1996, kdy vyhrál baráž. Další dvě sezóny se extraligový hokej v Opavě udržel (nicméně se zde každou sezonu hrála baráž o udržení), třetí sezónu (1998/1999) se baráži vyhnul, ale po jejím ukončení byla extraligová licence majitelem klubu, podnikatelem Radimem Masným, přesunuta do HC Havířov. Od sezóny 1999/2000 se tak v Opavě hrála 1. liga, ze které opavský klub v sezóně 2004/2005 sestoupil. V sezóně 2007/2008 se klub HC Slezan Opava umístil na 8. místě základní části skupiny východ 2. ligy. Ve čtvrtfinále play-off se utkal s vítězem základní části, SHK Hodonín, se kterým prohrál 3:2 na zápasy.\n\n\nZdroj: \n\n\n\nZdroj: \n\n\n\nZdroj: \n\n"}
{"id": "308021", "url": "https://cs.wikipedia.org/wiki?curid=308021", "title": "Innerste", "text": "Innerste\n\nInnerste je řeka v Německu, přesněji na území spolkové země Dolní Sasko. Je to pravostranný přítok řeky Leine. Délka toku činí 95 km. Plocha povodí měří 1264 km².\n\nŘeka Innerste pramení u města Clausthal-Zellerfeld v Dolním Sasku v nadmořské výšce 615 m. Nejprve teče severním směrem, protéká městem Langelsheim. Zhruba 10 kilometrů pod Langelsheimem se její tok obrací na severozápad. Protéká městy Hildesheim a Sarstedt, u kterého ústí zprava v nadmořské výšce 65 m do řeky Leine.\n\nPrůměrný průtok u Groß Giesen na 7,2 říčním kilometru činí 9,23 m³/s.\n\nHlásné profily:\n\n"}
{"id": "308023", "url": "https://cs.wikipedia.org/wiki?curid=308023", "title": "Svidřík", "text": "Svidřík\n\nSvidřík je jednoduché mechanické zařízení, které převádí přímočarý pohyb na pohyb rotační. Různé konstrukce se od pravěku užívaly k vrtání i k rozdělávání ohně.\n\nMůže to být hřídel s velmi strmým závitem, jednoduchým nebo pravým a levým, po níž se ručně pohybuje ořech nebo člunek s kamenem, který klouže v drážkách závitu. Svidřík s jednoduchým závitem se otáčí střídavě doleva a doprava. Svidřík s dvojím závitem umožňuje i volbu směru otáčení. Pokud je kámen při pohybu dolů veden v pravotočivé drážce a při pohybu nahoru v levotočivé, bude se hřídel otáčet doprava, při opačném uspořádání doleva. Svidříkem mohou být vybaveny různé ruční nástroje, zejména ruční svidříkové vrtačky a svidříkové šroubováky, ale i některé dětské hračky (kupříkladu mechanické káči).\n\nNa horním konci hřídele svidříkových nástrojů je volně otočná rukojeť, kterou člověk drží obvykle v levé ruce a tlačí tak na nástroj, na dolním konci hřídele je jednoduché sklíčidlo, do něhož se upíná vrták, šroubovák a podobně. Svidříkové vrtačky se používají k vrtání malých otvorů do dřeva a měkčích materiálů a to nejčastěji kopinatým vrtákem.\nOznačení svidřík se někdy používá i pro jiné druhy vrtacího nářadí, jako je:\n\n"}
{"id": "308025", "url": "https://cs.wikipedia.org/wiki?curid=308025", "title": "Amphicar", "text": "Amphicar\n\nAmphicar byl obojživelný osobní automobil stejnojmenné německé automobilky vyráběný v letech 1961-1968. Celkem bylo vyrobeno 3878 těchto vozidel.\n\nZakladatelem malé německé automobilky Amphicar byl Hans Trippel. Ten za 2. světové války zkonstruoval obojživelný vůz pro potřeby Wehrmachtu a po válce se rozhodl své zkušenosti zúročit. První prototyp představil na ženevském autosalonu už v roce 1958. Definitivní podoba vycházela z tohoto prototypu. Sériová výroba začala v roce 1961 a probíhala do roku 1968. Odbyt těchto vozů byl předpokládán v zejména USA.\nMotor byl použit z vozu Triumph Herald. Byl umístěn vzadu a poháněl zadní nápravu. Pokud se vůz pohyboval po vodě, byl pohon přenášen na dva lodní šrouby. Automobil nebyl vybaven kormidlem, směr jízdy po vodě ovlivňovalo natočení předních kol. Vozidlo dosahovalo maximální rychlosti 110 km/h na souši a 12 km/h na vodě. Tvar vozu totiž nebyl příliš hydrodynamický. Díky své výšce a 13 palcovým kolům vůz nebyl ani příliš atraktivní.\n\n"}
{"id": "308027", "url": "https://cs.wikipedia.org/wiki?curid=308027", "title": "Karol Konárik", "text": "Karol Konárik\n\nKarol Konárik (* 19. května 1949, v Žilině) je slovenský zpěvák, podnikatel, který byl ve volebním období 1994-1998 poslancem Národní rady Slovenské republiky za koalici HZDS a RSS (HZDS).\n\nAbsolvoval Střední odborné učiliště a žilinskou konzervatoř. Svoji hudební kariéru začal v roce 1969 vystoupením v jihoslovanské Pule. Se skupinou \"Skarabeus\" pět let zpíval na Středním a Dálném východu, vystupoval i ve Francii, Švédsku, Švýcarsku, Německu, Kuvajtu, Norsku, Dánsku,Irsku, Sovětském svazu a jinde. Vystupovali v hotelích a na zámořských lodích. Profesionální pěveckou kariéru ukončil v roce 1989. Později již zpíval jenom příležitostně. Vystupoval i v úspěšném pořadu Slovenské televize \"Repete\".\n\nPřed rokem 1989 začal podnikat s rozmnožováním hudebních a video nosičů. Později vybudoval síť minilabů, podnikal v obchodu a ve stavební výrobě. Během privatizace se stal majoritním vlastníkem pivovarů v Martině, Rimavské Sobotě, Bytči a Ilavě. Později pivovary v Martině a Rimavské Sobotě prodal Heinekenu. Byl vlastníkem Petrochemy Dubová, dnes podniká ve společnosti Slovenka Banská Bystrica a v banskobystrickém Prioru. Vlastní hotel Kaskády v Sielnici u Banské Bystrice. Svoje podnikatelské aktivity rozšířil i o podnikání v Chorvatsku. Také vlastní loděnici. V roce 2006 nazpíval duet \"Život je boj\" s Robem Kazíkem na albu \"To som ja\".\n\n\n\n\nzdroj článku Trend - autor: Pavel Kováč\n"}
{"id": "308029", "url": "https://cs.wikipedia.org/wiki?curid=308029", "title": "Alexandr Prát", "text": "Alexandr Prát\n\nAlexandr Prát (* 9. listopadu 1956 Hustopeče) je bývalý český hokejista.\n\nTento střední útočník patřil k tradičním hokejistům naší nejvyšší ligové soutěže na přelomu 70. a 80. let. Kariéru přitom strávil v ZKL (Zetoru) Brno a v Dukle Trenčín. Zpočátku hrával kromě Zetoru Brno ještě v dresu brněnského „béčka“ v Třebíči, která tehdy hrála 2. NHL. Koncem 70. let odešel na vojnu do Dukly Trenčín, kde zůstal hrát celkem 5 let včetně jednoho ročníku ve slovenské národní lize po sestupu trenčínských vojáků. Závěr své ligové kariéry opět spojil se Zetorem Brno, kde patřil spolu s Jiřím Otoupalíkem k nejlepším útočníkům. V polovině 80. let zmizel z povědomí fanoušků, dostupné informace hovoří o emigraci. Na brněnském stadionu zůstal dlouhá léta v paměti pokřik: „Alexander Prát, góla musí dát“. Počátkem 90. let se objevil ještě na ledě rakouských mužstev Štýrského Hradce a Innsbrucku, kde odehrál dvě slušné sezóny. Prát nikdy nereprezentoval Československo v A mužstvu, ani na juniorských šampionátech. V naší nejvyšší soutěži odehrál během 10 sezón 304 utkání, ve kterých vstřelil 68 branek.\n\n"}
{"id": "308030", "url": "https://cs.wikipedia.org/wiki?curid=308030", "title": "Supergrass", "text": "Supergrass\n\nSupergrass byla britská indie rocková hudební skupina pocházející z Oxfordu. Kapela vznikla v roce 1993 a tvořili ji bratři Gaz a Rob Coombesovi, Danny Goffey a Mick Quinn.\n\nVe své tvorbě byli ovlivněni především kapelami Buzzcocks, T.Rex, The Jam a The Kinks, poprvé na sebe upozornili v roce 1995 úspěšným singlem „Alright“. Tehdy mladá kapela tak stála v ostrém kontrastu proti zkušeným partám kterými byli např. Oasis, Blur nebo Pulp. Debutovali deskou \"I Should Coco\" (1995), která obsadila první místo v britské albové hitparádě a jen na Ostrovech se jí prodalo více než 500 000 kopií. Jejich rychlé tříakordové pop-punkové skladby byly inspirací pro dnešní uznávané kapely Arctic Monkeys, The Fratellis nebo Kaiser Chiefs. Prodeje následujících desek však nemilosrdně klesaly až na 60 000 (\"Road to Rouen\"). Zklamáním byla i poslední deska\n\"Diamond Hoo Ha\" vydaná 24. března 2008.\n\n\n\n\n"}
{"id": "308035", "url": "https://cs.wikipedia.org/wiki?curid=308035", "title": "Felsuma", "text": "Felsuma\n\nFelsumy (\"Phelsuma\") jsou drobní ještěři patřící do čeledi gekonovití (\"Gekkonidae\"). Na rozdíl od většiny ostatních gekonů nejsou aktivní v noci, ale ve dne.\n\nFelsumy mají kulaté zorničky a oči mají kryté průhlednými pevnými šupinami. Nemají víčka a šupiny nad očima si čistí jazykem. Základní zbarvení je většinou zářivě zelené, mnohdy s červenými či modrými skvrnami. Díky zářivým barvám se stali populárními terarijními zvířaty. Jednotlivé druhy jsou veliké od 6,5 do 30 cm. Drápky a první prsty mají zakrnělé. Stejně jako ostatní gekoni mají na bříšcích prstů tenké lamely, které jim umožňují šplhat po hladkých materiálech, jako jsou stvoly bambusů, nebo dokonce sklo.\n\nSamci mají na vnitřní straně stehen vyvinuty femorální póry, samice mívají endolymfatické vápencové váčky po stranách krku. Tyto váčky slouží ke skladování vápníku pro tvorbu vajec. Samičky mohou po jednom oplodnění samečkem snést několik snůšek. Vajíčka většinou schovávají do dutin bambusu. Těsně před snesením mohou vajíčka prosvítat kůží samičky. U různých druhů a za různých teplotních podmínek se vajíčka líhnou po 30-60 dnech, výjimečně i déle. Mláďata sexuálně dospívají za 6-12 měsíců. Menší druhy se dožívají deseti let, velké druhy mohou v zajetí žít i déle, než 20 let. Felsumy jsou většinou silně teritoriálně agresivní, proto není možné chovat pohromadě více samců.\n\nFelsumy žijí převážně na ostrovech jihozápadní části Indického oceánu. Výjimku tvoří Phelsuma andamanense, která je endemitickým druhem souostroví Andamany v Bengálském zálivu. Rod se patrně vyvinul na Madagaskaru, který je taky těžištěm jeho rozšíření. Několik druhů se vyskytuje i na sousedních ostrovních skupinách (Maskareny, Seychely, Komory) a na\npobřeží východní Afriky. Byly taky nalezeny na Havajských ostrovech. Některé druhy felsum mohou žít v horách ve výšce 2 300 m n. m. Většina felsum žije na stromech. Mohou žít i v blízkosti lidských sídel, v zahradách nebo i na stěnách domů. Některé druhy je možno nalézt i na skalách.\n\nFelsumy se živí převážně různými druhy hmyzu, případně jinými bezobratlými. Potravu si zpestřují nektarem, pylem a měkkým, zralým, sladkým ovocem, například banány.\n\nV zajetí je potřeba dodržet podobné složení. Většinu potravy tvoří hmyz: různé mouchy, cvrčci, housenky zavíječů, nebo i hmyz nachytaný volně v přírodě, jako sarančata. Místo podávání přímo ovoce je možné je nahradit některými dětskými přesnídávkami. Zároveň je potřeba dodávat s potravou vitaminové a minerální doplňky.\n\nRod \"Phelsuma\" byl poprvé popsán britským zoologem Greyem v roce 1825 a pojmenován po holandském lékaři Phelsumovi. V počtu druhů se zdroje rozcházejí mezi 35 - 43.\n\nDva druhy (\"Phelsuma gigas\" a \"Phelsuma edwardnewtoni\") jsou považovány za vymřelé, pravděpodobně díky zničení jejich původního životního prostředí člověkem a jím zavlečenými zvířaty. Mnoho dalších druhů je podobně ohroženo. Druh \"P. guentheri\" se patrně povedlo pomocí chovů v zajetí zachránit a vrátit do přírody.\n\n\n"}
{"id": "308037", "url": "https://cs.wikipedia.org/wiki?curid=308037", "title": "Ján Boleslav Kladivo", "text": "Ján Boleslav Kladivo\n\nJán Boleslav Kladivo vlastním jménem Richard Sabo je slovenský skladatel experimentální a současné hudby.\n\n\n\n"}
{"id": "308042", "url": "https://cs.wikipedia.org/wiki?curid=308042", "title": "Myocyt", "text": "Myocyt\n\nMyocyt (svalová buňka) je buňka, která tvoří základní tkáň svalů. Svalové buňky se liší svou strukturou a funkcí, podle toho, zda tvoří kosterní, srdeční či hladkou svalovinu.\n\nV cytoplazmě myocytů se nachází mimo běžné organely především aktino-myosinový komplex, který umožňuje kontrakci buňky. Pod mikroskopem se tato struktura jeví jako vlákna, tzv. myofibrily. Ještě větším zvětšením bylo zjištěno, že se myofibrily skládají z myofilament.\n\nCytoplazmatická membrána se obvykle označuje sarkolema, endoplazmatické retikulum zase nese ve svalech název sarkoplazmatické retikulum.\n\n"}
{"id": "308044", "url": "https://cs.wikipedia.org/wiki?curid=308044", "title": "Generální guvernér Kanady", "text": "Generální guvernér Kanady\n\nGenerální guvernér Kanady (Angl. \"Governor General of Canada \"; Fr. \"Gouverneur général du Canada\") je oficiální zástupce královny Alžběty II. v Kanadě, která je hlavou státu. Nový generální guvernér je jmenován panovníkem na návrh premiéra Kanady. U generálního guvernéra není přesně stanovena doba, na kterou je jmenován, ale obvykle se jedná o dobu cca 5 let.\n\nPro jakoukoliv změnu v pravomocích generálního guvernéra je nutný souhlas všech parlamentů provincií a teritorií Kanady, včetně Parlamentu Kanady. Ústava Kanady byla naposledy změněna v roce 1982, kdy byla přijata tzv. Kanadská listina práv a svobod. Od roku 1904, pak může generální guvernér používat titul Nejvyšší velitel Kanadské armády.\n\nOd 2. října 2017 je generální guvernérkou Julie Payetteová.\n\nFunkce generálního guvernéra Kanady byla zřízena kanadskou ústavou v roce 1867. Jako generální guvernéři se ale již od konce 18. století označovali správci největší kanadské provincie Québec, respektive později Sjednocené kanadské provincie vzniklé v roce 1840 sloučením Horní a Dolní Kanady. Federativní stát \"Dominion of Canada\" vznikl k 1. červenci 1867 připojením dalších britských kolonií v této oblasti (Nové Skotsko, Nový Brunšvik, Britská Kolumbie, později i Newfoundland). Prvním kanadským generálním guvernérem se v roce 1867 stal Charles Monck, 4. vikomt Monck, který byl již předtím guvernérem Dolní a Horní Kanady. Do Kanady jako do druhé největší britské zámořské državy (po Indii) byli jako generální guvernéři vysíláni významní politici z nejvyšší šlechty. Posledním generálním guvernérem britského původu byl hrdina druhé světové války maršál Harold Alexander, od roku 1952 zastávají funkci výhradně rodilí Kanaďané. \n\n"}
{"id": "308045", "url": "https://cs.wikipedia.org/wiki?curid=308045", "title": "Papírek", "text": "Papírek\n\nPapírek, či častěji používaný množný tvar papírky, či cigaretové papírky a mezi dnešní mládeží používaný název pejpry (z anglického \"paper\") je kuřácká potřeba, která se používá pro balení kuřiva do tvaru cigarety. Jedná se nejčastěji o tenký papírový list ve tvaru obdélníku, který může být na jedné straně opatřen malým lepícím pruhem. Papírky se dělí dle délky na \"krátké\" (70 mm) a \"dlouhé\" (110 mm). Jsou využívány jak kuřáky cigaret, kteří preferují kratší papírky, tak i kuřáky mariuhany, kteří preferují papírky dlouhé.\n\nExistuje celá řada metod, jak jsou papírky během balení používány. Někteří lidé balí se samolepící částí nahoře, jiní ve spodu atd. Záleží vždy na zručnosti a chuti baliče. Do jedné části se někdy vkládá filtr či stočený tvrdý papír, který má stejnou funkci. V současné době se začínají objevovat i papírky, které se skládají jen z celulózy a jsou zcela průhledné.\n\nPapírky vyrábí celá řada firem, nabídka trhu je tedy značná.\n"}
{"id": "308046", "url": "https://cs.wikipedia.org/wiki?curid=308046", "title": "Mistrovství Evropy ve vzpírání 2008", "text": "Mistrovství Evropy ve vzpírání 2008\n\n87. mužské a 21. ženské Mistrovství Evropy ve vzpírání se konalo od 11. do 20. dubna 2008 v italském městě Lignano Sabbiadoro. Mistrovství bylo současně kontinentální kvalifikací na Letní olympijské hry 2008. Česká republika na mistrovství vyslala Lenku Orságovou a mužské družstvo.\n\nNa základě výsledků dopingových zkoušek byli dosud z užití dopingu usvědčeni a následně diskvalifikováni 4 závodníci. Byli to původní dvojnásobný mistr Evropy v kategorii do 56 kg Igor Bour a dvojnásobný bronzový medailista v kategorii do 62 kg Vladimir Popov (oba z Moldavska). Dále bylo užití zakázaných látek prokázáno Arménovi Artaku Mkrčjanovi, jenž startoval v nejtěžší váhové kategorii, a bosenské vzpěračce do 75 kg Oliveře Jurićové. Kontinentální kvalifikace na Olympijské hry nebyla těmito zjištěními nijak ovlivněna.\n\n\n\n\n"}
{"id": "308053", "url": "https://cs.wikipedia.org/wiki?curid=308053", "title": "Bábismus", "text": "Bábismus\n\nBábí víra (někdy též Bábismus, avšak toto je nepřesný překlad) je abrahámovské monoteistické náboženství, které se rozvíjelo na území Persie mezi lety 1844–1852 a poté se rozšířilo do Osmanské říše (zejména na Kypr). Zakladatel bábí víry byl Sajjid Alí Muhammad aš-Šírází, kterého jeho stoupenci považovali za bába (doslova „brána“) a nazývali jej prostě Báb. Báb je pojem, který pochází z prostředí ší'itského islámu a označuje zprostředkovatele („bránu“) mezi 12. imámem, který podle tradice přijde v soudný den, a běžnými muslimy. Právě Sajjid Alí Muhammad se označil za tohoto bába a jeho následovníci se začali označovat jako bábí. \n\nÚstředním tématem a hlavním účelem Bábova učení bylo připravit se na blízký příchod Božího posla, který bude Bába mnohonásobně převyšovat a který se brzy objeví. Báb znamená doslova „bránu“ vedoucí k tomuto dalšímu Božímu Projevu a označení bábí znamená toho (stoupence), kdo je spojený s Bábem.\nV Bayánu (čti Baján) svém hlavním spise zrušil určité náboženské zákony a nahradil je novými.\nZměny, které zavedl byly tak revoluční, že vyvolaly silnou opozici ze strany muslimského duchovenstva i šáha vůči tomuto učení, které hlásalo např. rovnoprávnost mužů a žen. Stoupenci Bába byli veřejně mučeni a vražděni tím nejstrašnějším způsobem. Samotný Báb byl zatčen a v roce 1850 veřejně popraven v Tabrízu.\nNěkteří jeho následovníci pak byli nuceni odejít do exilu.\n\nNedlouho po Bábově smrti se Mírzá Husajn 'Alí Núrí zvaný jako Bahá’u’lláh (význam slova - Sláva Boží) prohlásil za přislíbeného Posla Božího, kterého měl Báb zvěstovat, a došlo tak ke vzniku nového náboženství – Bahá'í („bahaismus“). Báb sice výslovně uváděl, že jeho zřízení bude mít omezená trvání jen do doby než se objeví nový boží posel. To však ani zdaleka neznamenalo absolutní konec bábí víry jako takové, neboť někteří stoupenci odmítli nového proroka přijmout a zůstali věrni své původní víře.\n\nZabíjení a mučení Bábí / Bahá’í věřících si všímá přední obrozenecký spisovatel Jan Neruda, který se o tomto tématu zmiňuje ve fejetonu Persie publikovaném v Národních listech roku 1873 a dalších svých spisech - Menší cesty (1894) nebo ve spisu Studie výstavní.\n\nÚryvky z Perského Bayánu\n\"Bůh miluje ty, kdo jsou čistí. Nic v Bajánu a před zrakem Božím není milováno více než čistota a neposkvrněná počestnost...\nBůh si netouží vidět ve Zřízení Bajánu, jakoukoli duši připravenu o radost a zářivé nadšení. On vskutku touží po tom, aby se za všech okolností mohli všichni zvnitřku i zvnějšku ozdobit takovou čistotou, že nepřivodí odpor ani sobě samým, o kolik méně pak druhým. V,14 str.80\"\n\n\"Nejpřijatelnější modlitba je taková, která se vykoná s nejvyšší duchovností a zářivým nadšením. Bůh nemiloval a nemiluje, aby trvala příliš dlouho. Čím je modlitba odpoutanější a čistší, tím přijatelnější je v přítomnosti Boží. str. 77 - 78\"\n\n\"Není vznešenějšího ráje v úsudku věřících v Boží Jednotu než poslouchat Boží přikázání a není prudšího ohně v očích těch, kteří znají Boha a Jeho znamení, než překračovat Jeho zákony a utlačovat jinou duši, byť i do míry hořčičného semínka. O Dni Vzkříšení bude Bůh v pravdě soudit všechny lidi, a vpravdě my všichni prosíme o Jeho milost. Str. 80\"\n\n\"Je lepší vést jedinou duši než vlastnit vše, co je na zemi, neboť po dobu, kdy je tato vedená duše pod stínem Stromu Boží Jednoty, budou ona i ten, kdo ji vedl, příjemci něžného milosrdenství Božího, kdežto vlastnictví pozemských věcí skončí v čase smrti. Stezka vedení je stezkou lásky a soucitu, nikoli násilí a donucování. Toto byla Boží metoda v minulosti, a tak tomu bude i v budoucnosti! On způsobuje, aby ten, který se mu zlíbí, vstoupil do stínu Jeho Milosrdenství. Vpravdě, On je Nejvyšší Ochránce, Nadevše Štědrý.\nNení nádhernějšího ráje pro jakoukoli duši než se obrátit k Božímu Projevu v Jeho Dni, slyšet Jeho verše a věřit v ně, dospět do Jeho přítomnosti, která není ničím, než přítomností Boží, plout na moři nebeského království Jeho spokojenosti a okusit vybraných plodů ráje Jeho boží Jedinosti. str. 77\"\n"}
{"id": "308055", "url": "https://cs.wikipedia.org/wiki?curid=308055", "title": "Norman Thagard", "text": "Norman Thagard\n\nNorman Earl Thagard (* 3. července 1943 v Marianně na Floridě, USA), americký lékař, kosmonaut z raketoplánů, Sojuzu i stanice Mir.\n\nPo základní a střední škole vystudoval v roce 1966 Floridskou státní univerzitu (Florida State University). Pak nastoupil do armády jako letec k válečnému námořnictvu. V roce 1977 obhájil na texaské univerzitě (University of Texas Southwestern Medical School) doktorát medicíny. Do týmu kosmonautů NASA byl vybrán roku 1978 jako astronaut – specialista. V té době již byl ženatý a měl dvě děti.. \n\nPři svém prvním letu na palubě Challengeru (mise STS-7) byl v posádce ve složení Robert Crippen, Frederick Hauck, John Fabian, lékař Norman Thagard a jedna žena Sally Rideová. Odstartovali z kosmodromu na mysu Canaveral. Během letu vypustili dvě družice a jednu zas později několikrát cvičně zachytili a nakonec se s ní vrátili k Zemi, na základnu Edwards.\n\nO dva roky později byl v posádce sedmého letu raketoplánu Challenger, mise STS-51-B. Hlavním a splněným úkolem byla aktivace evropské laboratoře Spacelab. Posádku Challengeru tvořili velitel plk. Robert Overmyer, dále pak plk. Frederick Gregory, dr. William Thornton , dr. Norman Thagard, dr. Don Lind, dr. Lodewijk van den Berg a dr. Taylor Wang. Na palubě měli sebou také několik zvířat. Start i cíl byly shodné s předchozím letem.\n\nPo čtyřech letech absolvoval misi STS-30 na palubě raketoplánu Atlantis. Pětičlenná osádka ve složeni David Walker, Ronald Grabe, Mark Lee, Norman Thagard a Mary Cleaveová. Hlavním úkolem (splněným) bylo vyslat sondu Magellan, určenou k radiolokačnímu mapování povrchu Venuše. I v tomto případě odstartoval raketoplán z Floridy a přistál v Kalifornii na Edwards. \n\nV roce 1992 letěl počtvrté na palubě Discovery k osmidenní misi STS-42-D. Osádku raketoplánu tvořili Ronald Grabe, Stephen Oswald, lékař Norman Thagard - ten byl současně jmenován „velitelem pro užitečné zatížení“, William Readdy, David Hilmers, Kanaďanka dr. Roberta Bondarová a Němec dr. Ulf Merbold. Během letu pracovali na evropské laboratoři Spacelab. Start i přistání byly na obvyklých místech.\n\nVe svých 51 letech se dostal do vesmíru popáté, tentokrát na palubě ruské kosmické lodi Sojuz TM-21. Na jeho palubě byla trojice kosmonautů Vladimir Děžurov, Gennadij Strekalov (oba budoucí členové 18. základní posádky orbitální stanice Mir) a dr. Thagard. Odstartovali z kosmodromu Bajkonur a Thagard byl prvním Američanem, který odtud startoval. A na palubě Miru překonal další rekord, byl to americký rekord v délce letu z roku 1974. Na Miru přistálo několik lodí, pět dní zde pracovalo naráz rekordních 10 osob. Na palubě raketoplánu Atlantis STS-71 se dr. Thagard po 115denním pobytu ve vesmíru vrátil na základnu Edwards.\n\nBěhem svých pěti letů strávil na oběžné dráze 140 dní. Je zapsán jako 122. kosmonaut Země.\n\n\nPůl roku po svém návratu z pátého letu z NASA odešel.\n\n"}
{"id": "308064", "url": "https://cs.wikipedia.org/wiki?curid=308064", "title": "Helmos", "text": "Helmos\n\nHelmos ( ) je pohoří nacházející se na severu poloostrova Peloponés v Řecku. Masiv leží v regionální jednotce Achaia. Nejvyšší vrchol je Aroania (2341 m), podle které se někdy nazývá stejně celý masiv.\n\nPohoří je 20 km dlouhé (sever-jih) a 10 km široké. Jedná se o dominantní trojvrcholovou horu s několika postranními výběžky a hřbety. Výška masivu je třetí největší na poloostrově. Úpatí hor je bohatě zalesněno.\n\nČetné jsou zde hluboké kaňony, v kterých pramení několik řek, z nichž nejznámější je mýtická \"Řeka mrtvých\" (Styx). Ta vyvěrá v rokli Mavroneri působivým vodopádem.\n"}
{"id": "308066", "url": "https://cs.wikipedia.org/wiki?curid=308066", "title": "Balkánský sýr", "text": "Balkánský sýr\n\nBalkánský sýr je druh měkkého sýra s typickou slanou chutí a bílou barvou, který se využívá často při výrobě zeleninových salátů či šopského salátu. Je napodobenina řeckého sýru feta a bulharské sirene, který byl vyráběn původně z ovčího, kozího a kravského mléka, ale současné typy prodávané ve střední Evropě jsou vyráběny z kravského mléka. Skládá se z 40 až 45 % tuku.\n\nBalkánský sýr se skladuje v lehce slaném nálevu, což udržuje jeho vlhký stav a pomáhá zachovávat jeho chuť. Při dlouhodobějším skladování se doporučuje naložit ho do nálevu a nebo oleje a udržovat při teplotě 4 až 8 °C.\n\nSýr má širokou škálu použití při vaření i při konzumaci. V zemích svého původu je široce využíván pro ochucování jídel, ale také jako součást samotného jídla. Současně se dá i nakládat. Podává se jak s teplými pokrmy, tak i se studenými.\n\nPůvodní tradiční řecký sýr feta má dlouhou tradici výroby. Zraje ve vacích z ovčí a kozí kůže, vystaven slunečnímu záření. Uchovává se ve směsi vlastní syrovátky a slaného nálevu. Obsah tuku se pohybuje mezi 45 až 60 %. Typické řecké nápoje podávané k tomuto sýru jsou ouzo a retsina.\n\nSirene nebo Sirenje (: ; : ; : , : ) známý také jako \"bílý sýr v slaném nálevu\" (: ) jedná se o druh balkánského sýru vyráběný v Jihovýchodní Evropě, zvláště populární v Bulharsku, Srbsku, Chorvatsku, Rumunsku, Albánii, Makedonii a také v Izraeli. Vyrábí se z kozího, ovčího, kravského mléka nebo také kombinací těchto mlék. Zraje 45 dní a obsahuje 40-45% tuku . Obvykle se vyrábí v blocích/kostkách a má zrnitou strukturu. Je výtečný nejen jako stolní sýr, ale také jako přísada do salátů nebo i k přípravě pečených pokrmů.\n\nTabulka udává dlouhodobě průměrný obsah živin, prvků, vitamínů a dalších nutričních parametrů zjištěných v sýtu feta.\n\nBalkánský sýr je národním pokrmem ve všech zemí na Balkánském poloostrově. Rumuni, Bulhaři, Bosenci, Srbové, Chorvati, Makedonci, Albánci a Řekové konzumují balkánský sýr v různých úpravách.\nTradiční pokrmy s balkánským sýrem:\n\nDále je balkánský sýr podáván jako předkrm.\n\nPodobné sýry jsou v dalších zemích známy pod různými názvy:\n\n"}
{"id": "308071", "url": "https://cs.wikipedia.org/wiki?curid=308071", "title": "Marc Warren", "text": "Marc Warren\n\nMarc Warren (* 20. března 1967) je anglický herec.\n\nJeho pravděpodobně nejznámější rolí je postava Dannyho Bluea v TV seriálu Britské BBC \"Podfukáři\". Dále hrál například ve filmu \"Wanted\" nebo v seriálu \"Bratrstvo neohrožených\". V seriálu \"Jonathan Strange & pan Norrell (minisérie)\" ztvárnil postavu Gentlemana.\n"}
{"id": "308072", "url": "https://cs.wikipedia.org/wiki?curid=308072", "title": "Těsto", "text": "Těsto\n\nTěsto je druh jedlé hmoty, která se vyrábí smícháním určitých přísad jako například mouky a vody. Často se přidávají kvasnice nebo kypřící prášek, aby pak došlo k jeho vykynutí a vznik těsta kynutého. Těsto se z ingrediencí míchá a hněte rukama, strojem (míchačem nebo mixérem).\nTěsto se po vypracování vytvaruje, např. se válí pomocí válečku, a zpravidla následně tepelně zpracovává\nTím vzniká pevná jedlá hmota (např. pečiva) určená ke konzumaci. Často tvoří jádro pokrmu, jako například knedlíků, chleba, koláčů, pizzy, či různých druhů placek.\nTěsta se mohou rozdělovat na slaná a sladká.\n\n\n"}
{"id": "308073", "url": "https://cs.wikipedia.org/wiki?curid=308073", "title": "Ballade pour Adeline", "text": "Ballade pour Adeline\n\nBallade pour Adeline je skladba z roku 1976, zkomponoval ji Paul de Senneville a úspěšně ji nahrál Richard Clayderman. Paul de Senneville zkomponoval tuto skladbu na oslavu narození své dcery \"Adeline\". Díky velké popularitě Claydermanovy nahrávky byla skladba dále nahrávaná a interpretovaná po celém světě. V našem prostředí ji proslavil více než Richard Clayderman klavírista Jiří Malásek, který ji v roce 1979 nahrál pod názvem \"Balada pro Adélku\" (v úpravě Vladimíra Popelky) společně s Tanečním orchestrem Československého rozhlasu. Popularita Maláskovy interpretace byla daná i tím, že se skladba stala na dlouhou dobu znělkou dobového diskusního televizního pořadu Vysílá studio Jezerka, takže řada posluchačů i diváků je dodnes přesvědčena, že se jedná o původní Maláskovu skladbu.\n\n"}
{"id": "308081", "url": "https://cs.wikipedia.org/wiki?curid=308081", "title": "Velikonoční beránek", "text": "Velikonoční beránek\n\nVelikonoční beránek je druh sladkého pečeného pokrmu, který se připravuje tradičně na Velikonoce, ve tvaru ležícího beránka či jiného zvířete. Je tvořen sladkým těstem, ve kterém se někdy nachází sladké želatinové kousky a nebo ovoce jako například rozinky. V některých případech je beránek polit čokoládovou či jinou polevou pro zvýraznění jeho sladké chuti.\n\nSladký velikonoční beránek vznikl jako symbol dříve rozšířeného skopového masa, které bylo v době skončení velikonočního půstu dříve na české jídelní tabuli hojné. To bylo dáno tím, že v Bibli je pečeně z beránka uvedena jako obřadní pokrm před odchodem Židů z Egypta. Nicméně s ústupem chovu skopového na území Česka došlo k nedostatku tohoto druhu masa.\n"}
{"id": "308082", "url": "https://cs.wikipedia.org/wiki?curid=308082", "title": "Paul de Senneville", "text": "Paul de Senneville\n\nPaul de Senneville, celým jménem Paul Marie André de Senneville, je francouzský novinář, hudební skladatel a producent.\n\nKariéru začal jako novinář ve francouzských denících \"France Soir\" a \"Paris-Presse\". Později se stal televizním producentem. V roce 1976 založil s Olivierem Toussaintem nahrávací společnost Delphine Productions, nazvanou po jeho první dceři Delphine.\n\nKromě skládání a komponování hudebních děl skládá také hudbu k filmům. Jeho nejznámější skladbou je \"Ballade pour Adeline\". Složil ji v roce 1976 při příležitosti narození své dcery Adeline. Tuto skladbu velmi úspěšně interpretuje klavírista Richard Clayderman (v českém prostředí pak Jiří Malásek). V jeho interpretaci se této skladby prodalo 30 miliónů alb po celém světě.\n\n"}
{"id": "308089", "url": "https://cs.wikipedia.org/wiki?curid=308089", "title": "Kataláza", "text": "Kataláza\n\nKataláza (též katalasa) je běžný enzym vyskytující se téměř ve všech živých organismech vystavených kyslíku. Funguje jako katalyzátor rozkladu peroxidu vodíku na vodu a kyslík. Kataláza má jedno z nejvyšších čísel přeměny ze všech enzymů. Jediná molekula katalázy může převést na vodu a kyslík miliony molekul peroxidu vodíku za sekundu.\n\nKataláza je tetramer čtyř polypeptidových řetězců, každý je složen z více než 500 aminokyselin. Obsahuje čtyři porfyrinové hemové (železnaté) skupiny, které umožňují enzymu reagovat s peroxidem vodíku. Optimální pH pro lidskou katalázu je okolo 7 a rozmezí maxima funkce je skutečně široké (míra reakce se znatelně nemění v rozmezí pH 6,8 až 7,5). Optimum pH pro jiné katalázy se pohybuje mezi 4 a 11 v závislosti na druhu. Také optimální teplota se liší podle druhu.\n\n\n\nKataláza vykazuje interakce s ABL2 a genem Abl.\n\n"}
{"id": "308091", "url": "https://cs.wikipedia.org/wiki?curid=308091", "title": "Richard Clayderman", "text": "Richard Clayderman\n\nRichard Clayderman, vlastním jménem \"Philippe Pagès\" (* 28. prosince 1953, Paříž), je francouzský pianista.\n\nRichard Clayderman vydal nespočet alb včetně skladby od Paula De Senneville a Oliviera Toussainta a lehce poslouchatelná uspořádání klasické muziky atd. Richardův otec vyučoval hru na klavír a malý Richard tak hrál už od dětství. Ve 12 letech byl přijat na pařížskou konzervatoř a vyhrál zde mnoho cen. V té době onemocněl otec a rodina měla vážné finanční problémy, takže se musel vzdát kariéry pianisty a pracovat jako úředník v bance. Po dvou letech se rozhodl vrátit se jako pianista. Doprovázel známé francouzské popové zpěváky jako byli Johnny Hallyday, Thierry Leluron a Michel Sardou. Nahrál více než 1200 melodií a vymyslel nový romantický styl hudby, který obsahuje jak jeho originální skladby tak i klasickou hudbu a prvky z popové hudby.\n\nVe vrcholném období absolvoval 200 koncertů během 250 dní.\n\nProdalo se asi 90 milionů jeho skladeb, obdržel 267 zlatých a 70 platinových desek. Je velmi populární v Asii a je zapsán v Guinnessově knize světových rekordů jako \"nejúspěšnější pianista\" na světě.\n\nProslavil se po celém světě skladbou \"Ballade pour Adeline\", kterou zkomponoval skladatel Paul de Senneville v roce 1976 pro svou novorozenou dceru \"Adeline\". Nahrávek této skladby se v jeho podání prodalo několik miliónů kusů po celém světě.\n\n"}
{"id": "308092", "url": "https://cs.wikipedia.org/wiki?curid=308092", "title": "Sexuální orientace", "text": "Sexuální orientace\n\nSexuální orientace (někdy též sexuální zaměření, sexuální preference, erotické zaměření, erotická preference) obvykle označuje trvalé zaměření eroticko-sexuální náklonnosti k mužům, ženám či oběma pohlavím; v širším smyslu se tak v teorií sexodiagnostiky a parafilií často označuje jakékoliv trvalé objektové zaměření sexuality, specifikované například i věkovým pásmem či kombinací věku a pohlaví přitažlivých osob nebo typem jiných objektů sexuální touhy. Pojem sexuální orientace se vztahuje též k sociálním reprezentacím (společensky sdíleným generalizovaným předpokladům a očekáváním) a s ní spojeným sociálním identifikacím (k jaké skupině se dotyčná osoba počítá nebo je počítána).\n\nSexuální orientace ve vztahu k pohlaví je pojímána buď jako heterosexuálně-homosexuální kontinuum, tedy souvislé spektrum od výhradně heterosexuální až po výhradně homosexuální orientaci podle Kinseyovy škály (přičemž jen velmi málo lidí je zcela vyhraněných, tedy na úplných koncích škály), nebo (podobně jako je oficiálně chápána pohlavní identita) jako dichotomické (přičemž člověk je zařazen podle své převažující tendence a nerozhodnutelné mezní případy jsou považovány za raritní výjimky), nebo jako trichotomické, kde osoby s výraznou náklonností k mužům i ženám jsou klasifikovány jako bisexuální a za homosexuální nebo heterosexuální jsou označovány jen osoby s jednoznačně vyhraněnou orientací. Údaje o zastoupení jednotlivých orientací (zejména bisexuality) se pak mohou zásadně lišit v závislosti na tom, ve kterém pojetí jsou pojmy použity.\n\nSexuální orientace je definována jako charakteristika jednotlivce podobně jako biologické pohlaví, pohlavní identita nebo věk. Za obvyklé symptomy se však kromě vnitřních pocitů a dalších projevů biopsychologické reaktivity mnohdy považují i některé typy meziosobních vztahů nebo aktivit, v nichž se projevuje potřeba lásky, oddánosti, intimity, sexuální touhy nebo vzrušivosti atd. Zaměření se zpravidla projevuje celoživotní tendencí k citovým náklonnostem daného zaměření, intenzivnějším prožíváním nebo potřebou citově významných vztahů k osobám příslušného pohlaví (či např. věku), schopností se do nich zamilovat, obvykle též specificky vyšší genitální reaktivitou nebo touhou po fyzické blízkosti nebo orgasmických aktivitách ve vztahu k nim.\n\nJedinec si svoji skutečnou sexuální orientaci nemusí nutně uvědomovat, zejména jde-li o menšinovou orientaci (viz též sexuální identita), anebo se nemusí chovat podle stereotypních očekávání společensky spjatých s jeho orientací. Takzvané sexuální chování (nebo sexuální abstinence) souvisí se sexuální orientací jakožto vlastností či dispozicí spíše nepřímo, avšak některé teorie a diskursy definují sexuální orientaci právě sexuálním chováním. U osob hyposexuálních lze sexuální orientaci obtížně definovat i diagnostikovat.\n\nZa příznivých okolností bývá sexuální orientace spojena se schopností vytvářet plnohodnotný citový vztah s osobou nebo osobami, které orientace zahrnuje. Ten se může projevovat nejen v manželských či partnerských vztazích, ale i v přátelství nebo jiných typech vztahů, aniž by si aktér vztahu nutně musel uvědomovat jeho erotické souvislosti.\n\nZ psychologického a psychiatrického hlediska se rozlišuje, zda je sexuální orientace egosyntonní (nositel ji vnitřně přijímá jako svou součást) a egodystonní, od níž se její nositel vnitřně distancuje. Egodystonie sexuality nebo její společenské nepřijetí v okolí mohou za nepříznivých okolností vést k neurotizaci, asociálnímu způsobu života nebo sebevraždě, zejména u menšinově zaměřených osob. Proces akceptace vlastní menšinové sexuální orientace je nazýván coming out.\n\nObecně jsou rozlišovány zejména sexuální orientace heterosexuální, tedy výhradní nebo převažující náklonnost k osobám odlišného pohlaví, a homosexuální, tedy náklonnost k osobám stejného pohlaví. Jako heterosexualita je tedy označována zejména mužská gynekofilie a ženská androfilie, jako homosexualita se označuje zejména mužská androfilie a ženská gynekofilie. V některých teoriích je za další orientaci považována bisexualita, náklonnost k osobám obou pohlaví. Jiné teorie předpokládají náklonnost k oběma pohlavím u většiny osob a za sexuální orientaci považují převahu jedné z těchto náklonností i tehdy, je-li opačná náklonnost jen o málo slabší. U většiny lidí je silnější heterosexuální orientace, mají tedy výlučně nebo převážně erotické zaměření na osoby opačného pohlaví.\n\nV širším významu, který není zahrnut v klasifikačních manuálech poruch, ale pracují s ním některé odborné teorie nebo neodborné diskursy, se za samostatná erotická či sexuální zaměření (orientace) někdy označuje i přítomnost nebo převaha jiných znaků nebo kritérií, jimiž se dlouhodobě řídí erotická náklonnost jedince, například věk (nepiofilie, infantofilie, pedofilie, hebefilie čili korofilie, efebofilie, teleiofilie, gerontofilie; John Money pro různá zaměření podle věku používal souhrnné označení chronofilie), různé jiné vlastnosti či znaky, případně zaměření na zvířata (zoofilie). V ještě širším významu se za erotickou (sexuální) preferenci (orientaci) někdy označuje i erotická preference určitých věcí či částí těla (fetišismus), situací nebo praktik. Americký manuál DSM řadí některé z těchto náklonností mezi parafilie, Mezinárodní klasifikace nemocí mezi poruchy sexuální preference.\n\nOdlišnosti erotického cítění lidí byly různými způsoby reflektovány, regulovány i prožívány ve všech kulturách a dobách. Jen někdy a někde měly samostatné pojmenování a málokde byla sexuální orientace vnímána jako vlastnost, která dělí společnost na většinu a menšinu. Pojem sexuální orientace v dnešním smyslu vesměs neexistoval.\n\nPrvní známé užití pojmů homosexualita a heterosexualita a tedy i moderní pojem sexuální orientace v dichotomickém pojetí pochází pravděpodobně z textu publikovaného anonymně v roce 1869, jehož autorem byl v Rakousku narozený Maďar Karl-Maria Kertbeny. V období přelomu 19. a 20. století byla homosexuální orientace vesměs chápána jako porucha pohlavní příslušnosti. Typickými představiteli byli zženštilý muž nebo mužná žena.\n\nAlfred Kinsey ve svých výzkumech v polovině 20. století pracoval se sedmistupňovou tzv. Kinseyovou škálou od 0 do 6, na níž stupeň 0 odpovídal výhradní heterosexualitě, 6 výhradní homosexualitě, 3 vyvážené bisexualitě. Mimo škálu stála kategorie X, zahrnující osoby, které nejsou přitahovány nebo vzrušovány ani muži, ani ženami (asexualita). Kinsey oznámil, že většina amerických mužů spadá na této škále do stupňů 1 až 2 a velká většina mužů (90–95 %) se zdá být alespoň trochu bisexuální (stupně 1 až 5). Ze studie \"Sexuální chování muže\" pochází také údaj o tom, že 4 % mužů vykazuje trvale převažující homosexuální chování. Tento údaj se stal symbolem homosexuální menšiny. Je třeba připomenout, že Kinsey sledoval především sexuální chování, nikoliv erotické prožívání a sebepojetí. Kritizován byl též nereprezentativní vzorek osob, na kterém Kinsey výzkumy prováděl.\n\nKoncem dvacátého století byl Kinseyho lineární (polární) model v některých teoriích nahrazen modelem, v němž reaktivita vůči mužům a reaktivita vůči ženám jsou pojaty jako vzájemně nezávislé proměnné, jejichž reálná závislost musí být teprve předmětem nezávislého zkoumání – je tedy zpochybňován model, v němž čím více má člověk jedné orientace, tím méně má jiné.\n\nSexuální orientace je vrozená vlastnost člověka předurčená komplexní souhrou genetických faktorů a raného děložního prostředí nezávislá na osobní volbě jedince. Další okolnosti a podmínky ovlivňují sebepojetí jedince a konkrétní způsoby prožívání sexuality i formy chování (kanalizaci a socializaci). Neexistuje však žádný přesvědčivý důkaz, že by rané dětské zkušenosti, výchova, sexuální zneužití nebo jiné závažné životní události ovlivňovaly sexuální orientaci.\n\nZe sociologického hlediska lze za vznik či původ sexuální orientace považovat též kulturní proces, v jehož rámci byly homosexuální dispozice vyčleněny z mnoha škál a kombinací lidských vlastností a z integrity společnosti a ohraničeny tak, aby bylo možno rozdělit společnost na menšinu a většinu.\n\nJedinými sexuálními orientacemi naplňujícími reprodukční funkci sexuality jsou androfilní a gynekofilní heterosexualita, které proto vždy byly společensky akceptované. Lékařsky a společensky neakceptovaná zaměření byla v rámci psychiatrické klasifikace v 60. a 70. letech 20. století (zpočátku včetně homosexuality) řazena mezi sexuální deviace, od 80. let pod parafilie (DSM) nebo poruchy sexuální preference (ICD).\n\nNejvýznamnější uznávané psychiatrické organizace přestaly homosexualitu, resp. bisexualitu považovat za poruchu zdraví v průběhu třetí čtvrtiny 20. století (Americká psychiatrická asociace 1973). Světová zdravotnická organizace v Mezinárodní klasifikaci nemocí od roku 1992 s homosexualitou nepočítá a zahrnuje již jen egodystonní sexuální orientaci. Přesto existují též skupiny sexuologů a psychiatrů, které nadále považují homosexualitu za zdravotní poruchu, a z nich někteří ji považují za terapeuticky ovlivnitelnou.\n\nPan americká zdravotnická organizace, pobočka Světové zdravotnické organizace, v květnu 2012 zveřejnila své stanovisko: \"Snahy o změnu neheterosexuální sexuální orientace postrádají medicínské opodstatnění, protože homosexualita nemůže být považována za patologický stav. Existuje profesionální shoda na tom, že homosexualita představuje přirozenou variantu lidské sexuality bez jakéhokoliv vnitřně škodlivého efektu na zdraví příslušných lidí nebo lidí jim blízkých. V žádném z těchto jednotlivých projevů homosexualita nepředstavuje poruchu nebo nemoc, a proto nevyžaduje žádnou léčbu. Z těchto důvodů byla homosexualita vyjmuta z relevantních systémů klasifikací nemocí před několika desítkami let. Vedle absence medicínských symptomů vyžadujících léčbu neexistuje ani vědecký důkaz o efektivitě snah o změnu sexuální orientace.\" \n\nNa společenské a politické úrovni se míra akceptace liší a v mnoha kulturách jsou homosexuálové a bisexuálové pro svou orientaci diskriminováni a šikanováni nebo se stávají terčem násilného chování i tzv. zločinů z nenávisti. Státní restrikce se týkají většinou více genitálního chování než samotné orientace. V mnoha státech existují zákony zakazující mít pohlavní styk s osobami stejného pohlaví a lidé mohou být za své chování uvězněni nebo v extrémních případech také odsouzeni k smrti.\n\nRovněž mnohá vedoucí světová náboženství a církve sexuální styk mezi osobami stejného pohlaví odmítají s poukazem na (ne-)přirozenost, primárně reprodukční funkci sexuality i další teologické argumenty, a v důsledku toho mají i negativní postoj k jiným sexuálním orientacím než heterosexuální. Existují též taková náboženství nebo liberální názorové proudy v rámci církví, které vykazují větší míru akceptace.\n\nSpolečensky přijímaná je homosexualita a bisexualita zejména v západních zemích. To platí i pro Českou republiku. Česká republika také patří mezi řadu vyspělých zemí, jejichž právní systém homosexualitu nahlíží jako plnohodnotnou a rovnoprávnou variantu sexuální orientace. Homosexuální styk byl dekriminalizován v roce 1961 a sexuální orientace je jedním z faktorů zohledněných některými zákonnými antidiskriminačními ustanoveními. Předmětem kontroverzí a společenské diskuse je otázka formalizace svazků stejnopohlavních párů (registrované partnerství, případně stejnopohlavní manželství) a otázka rodičovství homosexuálních jedinců a párů (homoparentalita).\n\nV souvislosti zejména s menšinovými sexuálními orientacemi a jejich nositeli (lesbami, gayi, bisexuály, transgendery…) panuje ve společnosti řada předsudků. Ty představují generalizované názory o lidech založené právě na jejich sexuální orientaci či genderové identitě. Předsudky mohou být získané osobní zkušeností nebo zprostředkovaně: od rodičů, učitelů, známých nebo ze sdělovacích prostředků; dochází k jejich kulturní reprodukci. Menší osobní zkušenosti vedou k většímu spoléhání se na předsudky. Negativní předsudky jsou často následkem homofobie, bifobie nebo transfobie. Existují také předsudky pozitivní.\n\nPředsudky vůči sexuální orientaci označují negativní postoje k osobám kvůli jejich sexuální orientaci. Oproti pojmu homofobie tento neobsahuje žádné předpoklady o základních motivech negativních postojů, vytyčuje studium postojů vůči sexuální orientaci v rámci širšího kontextu sociálního psychologického výzkumu předsudků a vyhýbá se hodnotovým soudům o takových postojích.\n\nNeexistují žádné vědecké studie, které by dokumentovaly úspěšnou a bezpečnou změnu sexuální orientace. Snahy o změnu sexuální orientace jsou kontroverzní kvůli napětí mezi hodnotami vyznávanými některými nábožensky založenými organizacemi na jedné straně a hodnotami organizací na podporu práv leseb, gayů a bisexuálů a profesními i vědeckými organizacemi na straně druhé. Snahy o změnu homosexuální sexuální orientace nepodporuje žádná hlavní americká profesní zdravotnická organizace a řada z nich přijala prohlášení, jimiž před nimi varují odborníky a veřejnost. Americká asociace psychologů a Royal College of Psychiatrists před takovými snahami prosazovanými organizacemi jako je NARTH vyjádřily znepokojení s odůvodněním, že nejsou vědecky podložena a vytváří prostředí pro předsudky a diskriminaci.\n\nUrčit zastoupení různých sexuálních orientací v lidské společnosti je velmi složitý úkol. Problémem bývá již metodologické podložení výzkumu. Výzkumy obvykle mohou podchytit výskyt určitých druhů dílčích fyziologických reakcí, chování nebo sebepojetí, které bývají považovány za příznačné pro určitou orientaci, avšak nikoliv její podstatu. Heterosexualitu lze obtížně odlišit od pouhého bezproblémového přijetí obvyklého způsobu života. Také osoby bisexuální, osoby nevyhraněné nebo osoby s malou erotickou reaktivitou se obvykle identifikují jako heterosexuální.\n\nVýskyt homosexuálně orientovaných osob v populaci je udáván od 2 do 10 %, nejčastěji kolem 4–6 %. V České republice se v roce 1994 ve výzkumu Weisse a Zvěřiny přihlásilo k homosexualitě pouze 0,4 % mužů a 0,3 % žen, zatímco 1,4 % mužů a 2 % žen si nebyla jista. Kritici argumentovali, že v té době šlo u nás ještě o relativně tabuizované téma. Sexuolog Ivo Procházka v roce 2002 odhadl zastoupení v populaci takto:\n\nHeterosexualita není stoprocentní ani u jiných druhů v živočišné říši. Stejnopohlavní párové soužití, genitální aktivity i sexuální orientace byly pozorovány u mnoha druhů živočichů. Stejně tak byly pozorovány i parafilie, které jsou někdy považovány za součást sexuální orientace, jako např. nekrofilie, sex mezi dospělými jedinci a mláďaty, mezidruhový sex atd.\n\nZ heterosexuálního schématu se jistým způsobem vymykají také organismy hermafroditní nebo rozmnožující se nepohlavně.\n\n"}
{"id": "308096", "url": "https://cs.wikipedia.org/wiki?curid=308096", "title": "Cartago (provincie)", "text": "Cartago (provincie)\n\nCartago je jednou ze sedmi kostarických provincií. Je druhou nejmenší provincií Kostariky. Na celkové poměry v Kostarice je tato provincie bohatá. Průměrné roční teploty se pohybují v rozmezí 12 a 20 stupňů. Nacházejí se zde naleziště zlata, černého uhlí a mědi.\n\nTato provincie se skládá z 8 kantonů:\n"}
{"id": "308099", "url": "https://cs.wikipedia.org/wiki?curid=308099", "title": "Limón (provincie)", "text": "Limón (provincie)\n\nLimón je jednou ze sedmi kostarických provincií. Rozkládá se na východu země při pobřeží Karibského moře. Jeho tropické klima a poloha jsou příhodné pro turistiku. Většina obyvatelstva je afrického původu (potomci afrických otroků z 18. století). Používá se zde kreolizovaný jazyk vzniklý ze španělštiny, angličtiny a původních indiánských jazyků.\n\nTato provincie se skládá z 6 kantonů:\n"}
{"id": "308101", "url": "https://cs.wikipedia.org/wiki?curid=308101", "title": "Coming out", "text": "Coming out\n\nPojem coming out (z anglického \"coming out of the closet\" – „vyjít ven ze skříně“) nemá ustálený český protějšek. Častá je i varianta se spojovníkem, ale objevuje se také nesprávný přepis „comming out“ / „comming-out“. \n\nNěkdy se používá pro vnitřní coming out český výraz „sebepřijetí“, v souvislosti s vnějším coming outem pak „přihlásit se k homosexualitě“, objevuje se ale i mírně zavádějící sousloví „přiznat svou homosexualitu“, které odkazuje na překonané pojetí homosexuality jako něčeho pohoršujícího či trestného a mnohými je tak považováno za nevhodné. Kromě toho je používán i opis „provést coming out“, metafora „jít s barvou ven“ / „přiznat barvu“ nebo počeštělé sloveso „vyoutovat se“ (a jeho varianty „(ne)vyoutovaný“).\n\nVnitřní coming out nejčastěji nastává v průběhu puberty, kdy se začíná nejvýrazněji projevovat lidská sexualita. Výjimečně však může přijít i v pozdějších fázích života.\n\nProtože coming out přináší stres spojený s přijetím vlastní odlišnosti, v důsledku tzv. internalizované homofobie, bývá někdy předmětem činnosti svépomocných skupin mládeže či psychologického poradenství. Míra obtížnosti zvládnutí coming outu závisí jak na vnitřních dispozicích člověka, tak na prostředí, v němž žije, na přístupu lidí z nejbližšího okolí i na celkové společenské atmosféře. Vzhledem k věku, kdy nejčastěji k tomuto procesu dochází, může být někdy komplikován např. školní šikanou nebo obavou z ní. Udává se, že mezi mladými homosexuálními muži je zvýšené procento sebevražedných myšlenek i pokusů.\n\nV užším smyslu se termín coming out používá pro okamžik, kdy se osoba se svojí orientací dobrovolně svěří jiným osobám (nejčastěji rodině, přátelům, známým, spolupracovníkům), veřejně ji deklaruje anebo svoji orientaci přestane tajit před svým okolím (tzv. „vnější coming out“). Proces coming outu nelze zaměňovat s outingem, což je zveřejnění sexuální orientace třetí osobou, nejčastěji proti vůli samotného subjektu.\n\nZ důvodu obavy před diskriminací a chování okolí (viz homofobie) trvá coming out často několik let a většinou dochází k zveřejnění orientace jen před úzkým okruhem vybraných osob. Coming out se může týkat také osob veřejného života, které oznámí svou menšinovou sexuální orientaci nebo příslušnost k jiné nezjevné menšině prostřednictvím hromadných sdělovacích prostředků. Zaznívají názory, že coming out vážených osob veřejného života zlepšuje postavení sexuálních menšin v očích veřejnosti a ke coming outu inspiruje ostatní nevyoutované členy a členky LGBT komunity.\n\nObzvláštní pozornost poutají případy coming outu osobností v odvětvích, kde je homosexualita stále tabu nebo která jsou vnímána jako domény výrazně maskulinních mužů či feminních žen. Takovým příkladem jsou například některé sporty typu ragby nebo box. Za prvního profesionálního boxera, který se přihlásil k homosexuální orientaci byl v médiích v roce 2012 označen Portoričan Orlando Cruz. Mediálně známým případem coming outu ve sportu je také bývalý americký národní reprezentant a fotbalista hrající v Anglii Robbie Rogers, na evropském kontinentu pak třeba bývalý německý fotbalový reprezentant Thomas Hitzlsperger.\n\nV USA i dalších zemích připadá na 11. říjen tzv. National Coming Out Day (NCOD), který vznikl v roce 1988 s cílem dodat kuráž k veřejnému coming outu všem členům a členkám LGBT komunity.\n\nMezi mediálně exponované případy coming outu patřily například:\n\nZe zahraničí jsou známy například tyto případy veřejného coming outu celebrit:\n\nTéma coming outu coby významného milníku v osobnostním rozvoji a životě postav bylo vyobrazeno v celé řadě filmů. Velké pozornosti filmařů se těšilo zejména v 90. letech 20. století a na počátku 21. století. Vznikly tak snímky jako:\n\n\n"}
{"id": "308102", "url": "https://cs.wikipedia.org/wiki?curid=308102", "title": "Jméno růže (film)", "text": "Jméno růže (film)\n\nJméno růže (v originále \"Il nome della Rosa\") je italský-německo-francouzsko film z roku 1986 natočený podle stejnojmenné knihy Umberta Eca. Režie se ujal Jean-Jacques Annaud a v hlavní roli si zahrál Sean Connery.\n\nPředlohou je kniha nesmírně komplikovaná, scénář si vybírá zjednodušenou dějovou linii a detektivní zápletku. Divák filmu, který nečetl knihu, nepochopí, proč se dílo jmenuje Jméno růže.\n\nFrantiškánský mnich Vilém z Baskervillu a jeho žák Adso z Melku přicházejí do kláštera s obrovskou knihovnou, aby se zúčastnili disputace o majetku církve. Podivné vraždy, které zde nastanou, je ale přimějí, aby se věnovali jejich vyšetřování.\n\n"}
{"id": "308103", "url": "https://cs.wikipedia.org/wiki?curid=308103", "title": "Autobianchi", "text": "Autobianchi\n\nAutobianchi byla italská automobilka. Firma s tímto označením existovala od roku 1955 do roku 1982. Proslavila se úspěchy v rallye.\n\nFirmu založil Edoardo Bianchi v roce 1885 původně na výrobu jízdních kol. V roce 1887 začal vyrábět motocykly a o rok později sestrojil první automobil. Produkce spočívala spíše na usedlých rodinných automobilech typů sedan a tudor. Během 2. světové války firma přesedlala na výrobu vojenských náklaďáků. Továrna byla nakonec zlikvidována v roce 1943 při spojeneckém bombardování. V roce 1946 zemřel zakladatel společnosti, v té době ale běžela obnovená výroba nákladních automobilů. V roce 1955 továrnu převzal koncern FIAT a společnost Pirelli a výroba byla uzpůsobena k produkci osobních automobilů. První osobní automobil sjel z pásu v roce 1957. Díly pocházely z Fiatu 500, ale vozidlo mělo zcela jinou karoserii. v roce 1960 byla představena otevřená verze Fiatu 500 a vůz s karoserií kombi, který nesl název Panoramica. Od Fiatu 600 byl odvozen dvoumístný sportovní vůz Stellina. Karoserie tohoto modelu byla vyrobena z polyesteru vyztuženého skelnými vlákny. V roce 1964 se na turínském autosalonu představil typ Primula, který vyvolal senzaci. Šlo totiž o první Fiat s karoserií hatchback. V roce 1968 odkoupil Fiat zbývající podíl společnosti Pirelli. O rok později se představilo zřejmě neslavnější Autobianchi, typ A112 na jehož výrobě se podílela Lancia. Základ A112 sloužil jako základ pro různé kreace od studií Pininfarina a Bertone, které se objevovaly na autosalonech. V roce 1975 přešla automobilka pod kontrolu Lancie. Od roku 1985 začala výroba typu Y10, který se prodával i pod její značkou.\n\n\nJeden z modelů Autobianchi vlastnil i filmový účetní Fantozzi (série italských komedií Zrození pana účetního (1975), Nesnáze pana účetního (1976), Maléry pana účetního (1980), \"Maléry pana účetního 2\" (1981).\n\nRůzné modely Autobianchi (první tři fotografie v zahradách Trojského zámku na oslavách 120 let FIAT).\n"}
{"id": "308107", "url": "https://cs.wikipedia.org/wiki?curid=308107", "title": "Outing", "text": "Outing\n\nOuting je veřejné oznámení něčí menšinové sexuální orientace (zejména homosexuální) bez souhlasu nebo proti vůli této osoby. Outing nelze zaměňovat za coming out, který spočívá v dobrovolném oznámení tohoto faktu samotným subjektem.\n\nOuting se často může týkat osobností veřejného života, je-li jejich sexuální orientace zveřejněna v hromadných sdělovacích prostředcích.\n"}
{"id": "308109", "url": "https://cs.wikipedia.org/wiki?curid=308109", "title": "Klub sběratelů kuriozit", "text": "Klub sběratelů kuriozit\n\nKlub sběratelů kuriozit, také známý jako KSK Praha, je největší sběratelský klub v České republice.\n\nV roce 1965 klub založila skupina sběratelů v Praze na Smíchově. O několik let se jeho zřizovatelem na dlouhá léta stal ÚKDŽ (Ústřední kulturní dům železničářů, nyní Národní dům na Vinohradech) v Praze 2 na\nNáměstí Míru. Díky velkému zájmu se stal brzy klubem s celostátní působností. V roce 1992 se zaregistroval u Ministerstva vnitra jako samostatné občanské sdružení.\n\nKlub sběratelů kuriozit je v současnosti největším sběratelským klubem v České republice a má zhroba 1000 členů, kteří se zabývají více než 200 sběratelskými obory. Velkou část členské základny tvoří sběratelé, kteří se zabývají originálními tématy a jejich sbírky jsou v řadě případů i mezinárodně známé.\n\nKlub je řízen svým 12 členným výborem, v jehož čele stojí přes 40 let pan Ladislav Likler. Od svých počátků se sběratelé sdružovali do jednotlivých sekcí. Pojmenování a složení sekcí prochází stále vývojem, v posledních letech to jsou sekce kapesních kalendáříků, modelů a figurek, pivních suvenýrů, pohlednic a sýrových etiket. Mimo tyto sekce se svým vedením jsou zde okruhy sběratelů např. čepelkových obalů, čokoládových obalů, kuřáckých potřeb, které mívaly zpravidla své sekce také. Klub pořádá četná sběratelská setkání, většinou zaměřená na jednotlivé příbuzné sběratelské obory a to i mimo Prahu.\n\n\nKlub vydává přes 40 let klubový časopis Sběratel, zpočátku černobílý, nyní vychází i s barevnými stránkami. Časopis přináší odborné články o sběratelství, informace o termínech sběratelských setkání v rámci celé republiky, klubové zprávy a inzerci. Po dobu své činnosti vydal několik desítek odborných sběratelských publikací, ročenek, katalogů. Své odborně zaměřené věstníky vydávaly a mezi své členy distribuovaly i jednotlivé sekce. O největších či originálních sbírkách často publikují mnoho článků různé noviny, časopisy, televizní stanice.\nKlub pořádá každé tři roky akci SBĚRATELSTVÍ, při které se vytipují největší sbírky ve větších sběratelských oborech a nebo originální a nebo specializované sbírky mají možnost získat ocenění \"Pozoruhodná sbírka\". Mnohé takto oceněné sbírky se stávají exponáty výstav či součástí sbírkových fondů museí.\n\n"}
{"id": "308110", "url": "https://cs.wikipedia.org/wiki?curid=308110", "title": "Autobianchi A112", "text": "Autobianchi A112\n\nAutobianchi A112 byl úspěšným malým italským třídveřovým pětimístným rodinným vozem. Ve své rodné zemi úspěšně konkuroval automobilu Mini Cooper. Výroba probíhala v letech 1969 až 1985. O oblíbenosti svědčí i 1 254 178 vyrobených vozů za prvních šest let výroby. Od roku 1982 se prodával pod jménem Lancia A112. Změna názvu přišla po převzetí Autobianchi automobilkou Lancia.\n\nNahradil model Bianchina a byl vystřídán modelem Y10. Vůz technicky vychází z vozu Fiat 127. K dispozici byl pouze jako třídveřový hatchback.\n\nDélka 3230 mm, rozvor 2040 mm. Motor byl čtyřválec o objemu 903 cm³. Maximální výkon byl 32,4 kW\npři 6000 otáčkách za minutu. Nejvyšší rychlost byla 130 km/h. \n\nPro sportovněji založené řidiče tu byl typ A112 Abarth, který dosahoval maximální rychlosti až 150 km/h. Vozidlo bylo odlišeno matně černou kapotou. Motor měl objem 1050 cm³ a výkon 51kW. Automobil se vyráběl v letech 1971 až 1985. Počet vyrobených vozů není znám. V roce 1975 šlo o první Autobianchi s pětistupňovou převodovkou.\n\n\nExponáty vystavované v zahradách Trojskeho zámku na oslavách 120 let FIAT.\n"}
{"id": "308111", "url": "https://cs.wikipedia.org/wiki?curid=308111", "title": "Rideau Hall", "text": "Rideau Hall\n\nRideau Hall je od roku 1867 oficiální rezidence Generálního guvernéra Kanady. Často bývá nepřesně označován za oficiální rezidenci kanadské královny, nicméně Alžběta II. sídlí v Buckinghamském paláci. Nachází se na Sussex Drive v Ottawě. Okolní pozemky mají rozlohu 0.36 km² a hlavní budova má 175 pokojů na 9,500 m². Zatímco oficiální rezidence jako je Buckinghamský palác, Bílý dům, atd. se nachází uprostřed hlavního města daného státu, Rideau Hall se nachází na okraji Ottawy, což mu dává charakter spíše soukromého domu.\n\nVětšina rezidence je určena pro státní účely, pouze asi 500 m² je určeno pro soukromé účely generálního guvernéra a jeho/její rodiny. Rideau Hall je místem, kde guvernér přijímá hlavy států, nově jmenované, ale i odvolané velvyslance a je rovněž místem, kde kanadská vláda skládá přísahu a je jmenována do funkce. Každoročně se zde konají různé oslavy a ceremonie, jako je například předávání Řádu Kanady atd. Rideau Hall je přes rok otevřen návštěvníkům a ročně jej navštíví na 200 tisíc turistů.\n\n"}
{"id": "308113", "url": "https://cs.wikipedia.org/wiki?curid=308113", "title": "Mistake (píseň, Mike Oldfield)", "text": "Mistake (píseň, Mike Oldfield)\n\n„Mistake“ je píseň britského multiinstrumentalisty Mika Oldfielda. Vydána byla pod hlavičkou The Mike Oldfield Group jako jeho třináctý singl v létě 1982 a v britské hudební hitparádě se neumístila.\n\nPísnička „Mistake“ se poprvé objevila na kanadském vydání Oldfieldova alba \"Five Miles Out\" na jaře 1982. Evropská verze alba ale tuto píseň neobsahovala. Několik dní před vydáním singlu píseň „Mistake“ (včetně B strany tohoto singlu) vyšla na singlové kompilaci „The Mike Oldfield EP“ určené pro německý trh. V celé Evropě se tak „Mistake“ objevila na albu až v roce 1985 na kompilaci \"The Complete Mike Oldfield\". Hlavní vokály v „Mistake“ patří Maggie Reillyové.\n\nB stranu singlu tvoří instrumentálka „(Waldberg) The Peak“. Ta poprvé vyšla na německém singlu „The Mike Oldfield EP“.\n\n\n"}
{"id": "308114", "url": "https://cs.wikipedia.org/wiki?curid=308114", "title": "Moritz Adler", "text": "Moritz Adler\n\nMoritz Adler (12. července 1849, Praha-Nusle – 29. listopadu 1920, Praha) byl český fotograf se zaměřením na tvorbu portrétů.\n\nMoritz Adler měl asi 10 sourozenců, vyrůstal v Praze-Nuslích a otec Markus Adler měl chemickou výrobnu. Jako fotografický živnostník zřejmě začínal v Kronstadtu v Sedmihradsku, asi v roce 1870–1871 si zde zřídil fotografický ateliér. Z tohoto ateliéru se dochovaly vizitky. Od roku 1872 začal ateliér fungovat pod názvem \"Bratři Adlerové\" a od roku 1875 byl hlášen v tomto ateliéru pouze Moritzův bratr Leopold. Leopold Adler se pomalu stal jedním z nejvýznamnějších fotografů jihovýchodní části Rakousko-Uherska, Sedmihradska (součásti dnešního Rumunska), a to díky nejenom portrétní tvorbě ale hlavně místopisnou fotografií. Dle údajů z pražských archivů i další sourozenec, Adolf Adler, byl \"fotografem v Sedmihradsku\". \n\nMoritz Adler zřejmě roku 1875 ze Sedmihradska odešel a po šest let nemáme žádné záznamy o Adlerově fotografické tvorbě. Pravděpodobně hledal uplatnění jako fotograf v jiných městech. Roku 1881 si zažádal o povolení fotografické živnosti v Praze na Novém Městě, jeho žádosti bylo vyhověno. Nejdříve sídlil v ulici Žitné a časem roku 1883 založil ještě filiálku v ulici Na příkopě. Později, od roku 1890, přesídlil svůj ateliér do Charvátovy ulice naproti Platýzu (předtím zde sídlil fotograf Hassel).\n\nRoku 1891 se v Praze konala Jubilejní výstava a Národopisná výstava roku 1895, na obou se prezentoval s vlastním stánkem. Vydal kabinetky s pohledy z těchto dvou výstav. Později kolem roku 1897 nechal vystavět pobočné závody v Benešově a Karlových Varech, čímž si získal významnou pověst. Z jeho ateliérů zůstaly průměrně kvalitní fotografie, známé jsou signované místopisné a žánrové fotografie a dále světlotisková pohlednice, vydaná vlastním nákladem (Inkanonizace Skrbenského). Adler nebyl jen živnostenský fotograf, byl také aktivní v podnikání (filiálky, prezentace na výstavách, vydavatelská činnost).\n\n"}
{"id": "308117", "url": "https://cs.wikipedia.org/wiki?curid=308117", "title": "HC Vajgar Jindřichův Hradec", "text": "HC Vajgar Jindřichův Hradec\n\nHC Vajgar Jindřichův Hradec (celým názvem: Hockey Club Vajgar Jindřichův Hradec) je český klub ledního hokeje, který sídlí ve městě Jindřichův Hradec v Jihočeském kraji. Založen byl v roce 1929 pod názvem VBK Vajgar Jindřichův Hradec. Svůj poslední název nese od roku 2017. Od sezóny 2017/18 působí v Jihočeské krajské lize, čtvrté české nejvyšší soutěži ledního hokeje. Klubové barvy jsou modrá, žlutá a bílá.\n\nPo několika neúspěšných sezónách ve 2. hokejové lize a nedostatku financí došlo po sezóně 2016/17 ke změně ve vedení klubu a místo KLH Vajgar byl založen nový subjekt HC Vajgar. Klub má velkou historii a tradici – v minulosti bojoval i v nejvyšší české hokejové soutěži – v extralize a později důstojně i v 1. lize. Do nedávna byl pravidelným účastníkem 2. ligy, což se změnilo po sezóně 2016/17, když nový subjekt HC Vajgar nestihl do této soutěže podat přihlášku v řádném termínu. Klub dokázal vychovat pro český hokej spoustu slavných hokejistů, kteří bojují / bojovali v reprezentačních výběrech Česka, v NHL, KHL i v dalších soutěží včetně české extraligy ledního hokeje.\n\nSvé domácí zápasy odehrává na zimním stadionu Jana Marka s kapacitou 4 000 diváků.\n\nZdroj: \n\n\n\n\nZdroj: \n\n\n\nZdroj: \n\n\n"}
{"id": "308120", "url": "https://cs.wikipedia.org/wiki?curid=308120", "title": "Jean-Daniel Lafond", "text": "Jean-Daniel Lafond\n\nJean-Daniel Lafond, CC (* 18. srpna 1944, Montluçon, Francie) je kanadský dokumentarista francouzského původu.\n\nV roce 1974 odešel z Francie a usadil se v Québecu. Kanadským občanem se stal v roce 1984. Chvíli působil jako profesor na University of Montreal. Z prvního manželství má dvě dcery- \"Estelle\" a \"Élise\" a dvě vnoučata. Ze současného manželství s Michaëlle Jean má adoptovanou dceru \"Marie-Éden\", která pochází z Haiti.\n"}
{"id": "308123", "url": "https://cs.wikipedia.org/wiki?curid=308123", "title": "Vodanovití", "text": "Vodanovití\n\nHydraenidae je čeleď velmi malých vodních brouků, rozšířených po celém světě. Tito brouci jsou většinou 1-3 mm dlouzí (přičemž některé druhy dosahují až 7 mm) s poličkovitými tykadly. Nejsou moc dobrými plavci, spíše se vyskytují ve vegetaci u vody. Převážně jsou fytofágní, pár druhů je saprofágních nebo jsou predátory.\n\n\n"}
{"id": "308125", "url": "https://cs.wikipedia.org/wiki?curid=308125", "title": "František Řehák", "text": "František Řehák\n\nFrantišek Řehák (4. října 1923 Nový Bydžov – 28. června 2017 Olomouc) byl český divadelní a filmový herec, konferenciér a režisér. Ztvárnil stovky rolí v divadle, filmu i televizi.Pohřben Zlín-Malenovice\n\nFrantišek Řehák byl již od dětství veden k amatérskému divadlu – jeho matka byla vášnivá ochotnice a otec, kadeřník, dělal v divadle maskéra a vlásenkáře. Poprvé se v divadle uplatnil ve třech letech v malé roli v Langrově \"Periférii\"; spolu se sourozenci dělal statistu v \"Našich furiantech\" a také účinkoval v operetě \"Na Svatém Kopečku\" V. A. Viplera.\n\nPo ukončení základní školy nastoupil do otcovy firmy, aby se vyučil kadeřníkem a vlásenkářem. Byl aktivním členem Sokola když byl Sokol v protektorátě zakázán, ještě více se soustředil na ochotnické divadlo. V roce 1941 se s Divadelní jednotou Jirásek Nový Bydžov zúčastnil celostátní přehlídky Jiráskův Hronov a vystoupil v roli Rezavého Mendlíka ve Štěpánkově hře \"Nezbedný bakalář\". Ve stejném roce byli vybraní herci několika ochotnických divadel (Chlumec nad Cidlinou, Mladá Boleslav, Nový Bydžov, Nymburk...) obsazeni do Klicperovy hry \"Lhář a jeho rod\" pro přehlídku Klicperův Chlumec. Na přehlídce byla vypsána soutěž o nejlepší herecký výkon. Cenu získal František Řehák za ztvárnění postavy Prokopa a odnesl si nejen bustu Eduarda Vojana, ale také definitivní rozhodnutí, že se v životě bude věnovat právě divadlu.\n\nPo druhé světové válce nastoupil do Středočeského divadla v Mladé Boleslavi (1945). Vytvořil zde např. roli Hortensia (\"Zkrocení zlé ženy\", 1946) či Nadporučíka Lukáše (\"Dobrý voják Švejk\", 1946). Po dvouleté základní vojenské službě (1946–1948) získal v roce 1948 stálé angažmá v Městském divadle v Olomouci. Jeho první rolí byl Josef Václav Frič v inscenaci hry Miloše Václava Kratochvíla \"České jaro\". V roce 1951 přijal angažmá v Divadle pracujících v Gottwaldově (dnešní Zlín), ale roku 1959 se natrvalo vrátil do Olomouce, do tehdejšího Divadla Oldřicha Stibora. Zlomová pro něho byla role Smrťáka v inscenaci Topolovy hry \"Konec masopustu\" (1963), protože se setkal s režisérem Otomarem Krejčou a posléze získal angažmá v legendárním pražském Divadle za branou (Drban, \"Maškary z Ostende\" – \"Kočka na kolejích\", 1965; Ferapont, Čebutykin, \"Tři sestry\", 1966; Kuna, Otec, \"Ptáčník\" – \"Slavík k večeři\", 1967). V olomouckém divadle ztvárnil více než 150 rolí, mj. v inscenacích \"Zdravý nemocný\" (1963), \"Smrt obchodního cestujícího\" (1964), \"Půlnoční vítr\" (1970), \"Večer tříkrálový\" (1977), \"Hamlet\" (1979), \"Maryša\" (1982), \"Král Lear\" (1985), \"Jindřich IV.\" (1986). Jeho poslední rolí ve stálém olomouckém angažmá byl soudce Auborn v inscenaci \"Smrt v zahradě Girardinů\" (1988). V témže roce odešel František Řehák do důchodu. Naposledy se na olomouckém jevišti představil v roce 1997 jako Dubský v inscenaci \"Naši furianti\". V roce 2000 byl uveden mezi emeritní členy Moravského divadla Olomouc.<br>\nV letech 1990–1991 hostoval František Řehák v Divadle na Vinohradech v roli Horáce Vandergeldera ve Wilderově hře \"Dohazovačka\" (režie Jaroslav Dudek, 1990).\n\nVe filmu debutoval v \"Rozmarném létě\" režiséra Jiřího Menzela, ve kterém ztvárnil postavu abbého. Od té doby hrál ve filmu celkem pravidelně, zahrál si celou řadu rolí a roliček nejen ve filmech Jiřího Menzela. Podle Československé filmové databáze vystupoval celkem ve 104 filmech, 21 televizních seriálech, dvou dokumentárních filmech a čtyřech televizních pořadech. Web města Olomouce udává, že za celý život nastudoval 283 divadelních, 52 filmových a 78 televizních rolí. Celkem vystoupil v 78 různých televizních pořadech. Celkem ztvárnil 491 postav v 5935 představeních. Dvakrát vystoupil také v Národním divadle v Praze.<br>\nV Moravském divadle Olomouc režíroval dvě Klicperovy aktovky – \"Rohovín Čtverrohý\" a \"Veselohra na mostě\", v olomouckém Divadle hudby režíroval Smočkovu hru \"Piknik\", Landovského hru \"Hodinový hoteliér\" a Dostojevského \"Bílé noci\".\n\nFrantišek Řehák byl dlouho členem komunistické strany, ale po projevech nesouhlasu s invazí vojsk Varšavské smlouvy v roce 1968 byl v období normalizace z KSČ vyloučen a protože odmítl podepsat Antichartu, nesměl do roku 1982 vystupovat v televizi.\n\nMěl chalupu v Libině.\nHrob má ve Zlíně-Malenovicích.\n\n\n\n\n"}
{"id": "308126", "url": "https://cs.wikipedia.org/wiki?curid=308126", "title": "Brigade E5", "text": "Brigade E5\n\nBrigade E5 je počítačová hra odehrávající se v fiktivní zemičce Palinero, kde jste vysazen a za pomoci žoldáků, které si můžete najmout, buď sjednáváte pořádek pod velením vlády, nebo pod velením pašeráků bojujete proti vládě. V obou případech jste nuceni bojovat.\n\n\"Palinero\" je vymyšlená země, ve které probíhá občanská válka. Vláda NDF (Národně demokratická fronta) ovládá město San Miguel které se nachází na severozápadě země, na jihu země je město Santa Rosa ovládané Generálem, a na severozápadě je Cali Cantinos ovládané pašeráky. Dále je tu spousta neutrálních měst.\n\nV hře si můžete najmout žoldáky. Každý má různé bojové vlastnosti a chce jiné množství peněz za svoje služby. Můžete je najímat na 7, 14 nebo 21 dní, nejvýhodnější je najímat je na 21 dní.\n\n\n\n\n\n\n\nJe to pilotka.Na letišti pašeráků\n\nVlastní obchod v západní části Cali Cantinos\n\nJe to doktorka v západní části cali canntinos\n\nJe to asistent hlavního šéfa, dostáváte od něj mise\n\nWindows 2000/XP, DirectX 8.0, Intel Pentium III nebo AMD Athlon 1 GHz, paměť RAM o kapacitě 384 MB, grafická karta 3D třídy nVIDIA GeForce 4MX, jednotka DVD-ROM, zvuková karta kompatibilní s ovladači DirectX, myš, 2 GB volného prostoru na pevném disku \n\nWindows 2000/XP, DirectX 8.0, Intel P4 nebo AMD Athlon 2 GHz, paměť RAM o kapacitě 1 GB, grafická karta 3D třídy nVIDIA GeForce FX, jednotka DVD-ROM, zvuková karta kompatibilní s ovladači DirectX, myš, 2 GB volného prostoru na pevném disku\n\n"}
{"id": "308128", "url": "https://cs.wikipedia.org/wiki?curid=308128", "title": "Moonlight Shadow", "text": "Moonlight Shadow\n\n„Moonlight Shadow“ je píseň britského multiinstrumentalisty Mika Oldfielda. Vydána byla jako jeho čtrnáctý singl v květnu 1983 a v červenci téhož roku vystoupala na 4. příčku britské hudební hitparády. Z písně „Moonlight Shadow“ se stal všeobecně známý hit, jedná se zřejmě o nejslavnější Oldfieldovu skladbu.\n\nV písničce „Moonlight Shadow“ zpívá Maggie Reillyová, Oldfieldova dvorní zpěvačka první poloviny 80. let. B stranu singlu potom zabírá píseň „Rite of Man“, jejíž hlavní vokály zpívá sám Oldfield, což je u tohoto hudebníka neobvyklé.\n\nV roce 1983 byla, kromě standardní verze na sedmipalcové gramofonové desce, rovněž vydána varianta na desce dvanáctipalcové s prodlouženou verzí písní „Moonlight Shadow“.\n\nO pět let později byla píseň „Moonlight Shadow“ vydána jako první Oldfieldův singl na CD (malém třípalcovém). Jedná se o rozšířenou verzi z roku 1983, k níž byly přidány další dvě skladby: píseň „To France“ a instrumentálka „Jungle Gardenia“ (obě z roku 1984).\n\nV roce 1993 bylo při příležitosti vydání kompilace \"\" provedeno opětovné vydání singlu „Moonlight Shadow“ na CD (klasickém pětipalcovém) s upraveným seznamem skladeb.\n\nPíseň „Moonlight Shadow“ existuje též mnoha coververzích. Příkladem může být německá verze „Nacht voll Schatten“ (\"Noc plná stínů\"), japonská „Ningen-tte Sonna Mono ne“ od zpěvačky Kokie, danceová verze, punk rocková píseň od srbské skupiny KBO! a mnoho dalších.\n\n\n\n\n\n\n\n\n"}
{"id": "308130", "url": "https://cs.wikipedia.org/wiki?curid=308130", "title": "Věra Plívová-Šimková", "text": "Věra Plívová-Šimková\n\nVěra Plívová-Šimková (* 29. května 1934 Lomnice nad Popelkou) je česká filmová režisérka, známá zejména svými filmy o dětech a pro děti.\n\n\n"}
{"id": "308131", "url": "https://cs.wikipedia.org/wiki?curid=308131", "title": "Skladba", "text": "Skladba\n\nSkladba má více významů:\n\n"}
{"id": "308133", "url": "https://cs.wikipedia.org/wiki?curid=308133", "title": "Gruzínská demokratická republika", "text": "Gruzínská demokratická republika\n\nGruzínská demokratická republika (gruzínsky: საქართველოს დემოკრატიული რესპუბლიკა, \"Sakartvelos Demokratiuli Respublika\", GDR) je název prvního novodobého nezávislého státu Gruzie, který existoval v roce 1918 po kolapsu carského Ruska. Samostatně existovala v době občanské války v Rusku a zanikla po útoku Rudé armády v roce 1921. Dnešní Gruzie volně navazuje na původní Gruzínskou demokratickou republiku.\n\nPo Únorové revoluci v carském Rusku v roce 1917, se ujal moci na území dnešní Gruzie tzv. \"Speciální zakavkazský komitét\", který byl pod kontrolou Prozatimní vlády. Místní sověty byly ovládány menševiky, kteří byli věrní Prozatimní vládě v Petrohradu.\n\nŘíjnová revoluce ale vše změnila. Nástupem bolševiků k moci začala Ruská občanská válka. V nastalém mocenském vakuu se spojili Gruzínci, Arméni a Ázerbájdžánci a vytvořili Zakavkazskou federaci v únoru 1918. Federace ale brzy díky vnitřním rozporům rozpadla a 26. května 1918 byla vyhlášena nezávislá republika.\n\nStát měl společnou hranici s Ruskem, Kubání a Horskou republikou Severní Kavkaz na severu, s Tureckem a Arménií na jihu a s Ázerbájdžánskou demokratickou republikou na jihovýchodě. Hlavním městem se stalo Tbilisi, rozloha státu tehdy činila až 107 600 km² (dnes má Gruzie jen 69 700 km²) a v celé Gruzii žilo na 2,5 milionů obyvatel.\n\nGruzínská demokratická republika byla uznána postupně těmito státy: Rumunsko, Argentina, Německo, Turecko, Belgie, Spojené království, Francie, Japonsko, Itálie, Polsko a Československo.\n\nRepublika byla okamžitě uznána Německem a Tureckem, které okamžitě nabídly pomoc. Na druhou stranu z toho plynulo předání muslimy obývaných území Turecku (města: Batumi, Artvin a Achalciche) a Gruzie se dostala pod silný německý vliv. Němci dokonce poslali na pomoc Gruzíncům vojsko, které vedl generál Friedrich Freiherr Kress von Kressenstein. Na konci války se Němci stáhli zpět do Německa.\n\nGDR měla od počátku problémy se svými sousedy. Územní spory vedla se sousední Arménií i Ázerbájdžánem. V případě Arménie skončil spor dokonce ozbrojeným konfliktem. Dalším problém bylo neuznání nezávislosti bělogvardějci. Generál Děnikin, místní velitel Bílé armády, nehodlal uznat žádný nově vzniklý stát, který si činil nároky na území bývalého Ruského carství nebo dokonce se od něho odtrhl. I tento spor skončil ozbrojeným konfliktem. Situace zašla až tak daleko, že Britové poslali do oblasti svoje vojsko. Intervenční armáda měla ustálit situaci na Kavkaze a vytvořit jednotnou sílu bojující proti bolševikům. Byla vytvořena linie pomocí britské armády, kterou měl Děnikin s jeho armádou zakázáno překročit. Následkem hrozby Bílé armády bylo podepsáno spojenectví mezi Gruzií a Ázerbájdžánem v červnu 1919.\n\nDne 14. února 1919 se konaly volby do parlamentu. Jako vítěz vyšla z voleb se ziskem 81,5% hlasů strana menševiků. Nově vzniklá vláda vytvořila demokratický stát. Byla dána autonomie bouřící se Abcházii a provedeny reformy soudnictví a státosprávy.\n\nV roce 1920 začalo sílit nebezpečí ze strany bolševiků. Bílá armáda byla poražena a Rudá armáda se blížila ke Kavkazu. Zprvu nabídli bolševici spojenectví proti zbytkům Bílé armády, ale Gruzínci odmítli a začali s mobilizací a dalšími přípravami na válku. V té době ale měli bolševici spoustu práce ve špatně se vyvíjející se válce s Polskem. Podepsali tedy Moskevskou dohodu, v které uznali nezávislou Gruzii. Nikdy ale nepočítali, že by dohodu dodrželi. V prosinci 1920 přišla další dobrá zpráva pro Gruzii. Liga národů oficiálně uznala gruzínskou nezávislost a v lednu 1921 to samé učinily státy Dohody Francie a Británie.\n\nPostupně podlehli Rudé armádě sousední Arménie a Ázerbájdžán a Britové stáhli své vojsko z Kavkazu. Gruzie tak zůstala osamocena v boji proti bolševikům. Rudá armáda s zfalšovanými důkazy o protibolševické činnosti Gruzie začala s útokem v únoru 1921. Z jihu se přidala k bolševikům i turecká armáda a osud nezávislé Gruzie byl tak zpečetěn. Na jejím území byla vytvořena Zakavkazská sovětská federativní socialistická republika a v roce 1936 reorganizovaná Gruzínská sovětská socialistická republika. Politická reprezentace nezávislé Gruzie emigrovala ze země a vytvořila v Paříži exilovou vládu, která fungovala do roku 1954.\n\nKrátkotrvající nezávislá republika se stala velice důležitým faktorem pro gruzínské národní cítění. Ze všech sovětských republik se právě v Gruzii vytvořilo nejsilnější hnutí za nezávislost. V 80. letech začali politici přirovnávat GDR jako alternativu úspěšného boji Gruzínců proti Rusku a začali nazývat GDR \"První republikou\".\n\nV dubnu 1991 byla oficiálně obnovena nezávislost Gruzie, která oficiálně navazovala na GDR. Symboly GDR (státní vlajka, státní znak) byly používány moderní Gruzií až do roku 2004. Den vyhlášení nezávislosti GDR 26. května byl prohlášen za státní svátek jako \"Den nezávislosti\".\n\n\n"}
{"id": "308134", "url": "https://cs.wikipedia.org/wiki?curid=308134", "title": "Jaffa", "text": "Jaffa\n\nJaffa ( , \"Jafo\"; , \"Jafá\"; též \"Jaffo\", biblicky \"Joppe\") je starobylé přístavní město, které je označováno za jedno z nejstarších na světě. Nachází se jižně od Tel Avivu v Izraeli, při Středozemním moři. Dnes je městskou čtvrtí města Tel Aviv-Jaffa.\n\nJaffa je jedno z nejstarších starověkých přístavních měst na světě. Někteří lidé tvrdí, že byla Jaffa pojmenována po Jefetovi, jednom ze tří Noemových synů, který město postavil 40 let po biblické potopě. Hebrejská etymologie naznačuje, že město bylo pojmenováno Jaffa pro jeho krásu ( - krásná). Helenistická tradice odkazuje název města ke jménu Iopeia, což je Kassiopeia, matka Andromedy. Podle Plinia staršího je název města spojen se jménem Jopa, což byla dcera Aola, boha větru. Je však nutno podotknout, že řecké a latinské názvy jsou o stovky let mladší než název původní (nejpravděpodobněji západosemitský).\n\nJaffa se ve starověku označovala jako Tel Jaffo a se svými 40 m n. m. poskytovala důležitý rozhled nad pobřežím a byla též důležitým strategickým místem ve vojenské historii. Při úpatí kopce se nacházely prameny čerstvé vody. Zpětná eroze a odnos půdy, které probíhaly po staletí, samotnou výšku kopce ještě umocnily.\n\nJaffský přírodní přístav byl využíván již od doby bronzové. Je zmíněn ve starověkých egyptských dopisech z roku 1470 př. n. l., ve kterých je glorifikováno dobytí faraonem Thutmose III., který ukryl své ozbrojené bojovníky do velkých košů a ty následně dal jako dar kanaánskému vůdci města. Město je zmíněno v amarnských dopisech pod egyptským názvem Ja-Fo. Město bylo pod egyptskou nadvládou do přibližně do roku 800 př. n. l.\n\nJaffa je zmíněna v Knize Jozue jako město v území kmene Dan a z toho důvodu se pobřežní nížina nazývá Guš Dan. Mnoho potomků Dana žilo podél pobřeží, stavěli lodě a rybařili. V Debořině písni se prorokyně ptá: דן למה יגור אוניות: \"„A proč Dan pobývá jako host na lodích?“\"\n\nKrál David a jeho syn Šalomoun dobyli Jaffu a používali ji jako přístav, do kterého dopravovali cedry z Tyru pro stavbu Prvního Chrámu. Město zůstalo v židovských rukách i po rozdělení Izraelského království. V roce 701 př. n. l., v časech krále Chizkijáše (חזקיהו), pak asyrský král Sinacherib dobyl Judské království směrem od města Jaffa.\n\nJaffa byla seleukovským přístavem do doby, než byla osvobozena při povstání Makabejských. Při římském potlačení židovského povstání byla Jaffa zabrána a podpálena Cestiem Gallem. Římský židovský historik Josefus Flavius popsal, že bylo zmasakrováno 800 obyvatel. Piráti, kteří používali opravený přístav jako svou základnu, rozhněvali císaře Vespasiana, který město vyhladil a postavil na jeho místě citadelu s římskou posádkou.\n\nV Novém zákoně je zmíněno, že apoštol Petr vzkřísil v Jaffě Tabitu. Později pak zde měl Petr vidění, ve kterém mu Bůh řekl, aby nerozlišoval mezi Židy a ne-Židy či mezi košer a ne-košer. Toto vidění se pokládá za jeden z hlavních myšlenkových odklonů křesťanství od judaismu. Událost znázorňuje malba v římsko-katolickém kostele Sv. Petra v Jaffě.\n\nJaffa byla dobyta po první křížové výpravě Godefroyem z Bouillonu v roce 1100. O město se neúspěšně ucházel Daimbert z Pisy, první latinský jeruzalémský patriarcha. Jaffa zůstala královským majetkem dalších deset let, dokud nebyla v roce 1110 předána Hugovi z Le Puiset. Když v roce 1134 Hugo II. z Le Puiset povstal proti králi Fulkovi z Anjou, bylo jaffské panství rozděleno na mnoho menších podílů a samotná Jaffa zůstala v majetku krále. Krátce na to byla Jaffa udělena Amaurymu, mladšímu synovi krále Fulka. V roce 1153 Fulkův první syn Balduin III. dobyl předsunutou baštu fátimovské moci Askalon, a přidal ji k teritoriu svého bratra Amauryho.\n\nJaffa a Askalon byli předány mimo královskou moc, když jejich držitelé uzavřeli manželství či jiné blízké příbuzenství s králem či jeho nástupci, či pokud vlastnictví přešlo přímo na nějakého člena královské rodiny. V této době se často stávalo, že byla Jaffa a Askalon předávána jednomu nebo více členům Amauryho první rodiny. V roce 1221 byla města předána králem Janem z Brienne do rukou jeho synovce Gautiera IV., když se oženil s vnučkou pozdějšího krále Amauryho II., který držel Hrabství Jaffu a Askalon po svém mladším bratrovi, králi Guyovi de Lusignan. Někdy kolem roku 1250 bylo hrabství předáno jedné z větví klanu Ibelinů. S dobytím Jaffy sultánem Bajbarsem v roce 1268 se hrabství stalo jen formálním. Titul hrabě z Jaffy a Askalonu byl znovu později udělen kyperským králem Jakubem II. Janu Perezu Fabricovi.\n\n7. března 1799 Napoleon Bonaparte při svém egyptském tažení dobyl Jaffu a jeho vojáci zabili více než dva tisíce zajatců.\n\nKoncem 19. století byla z Jaffy vedena železniční trať do Jeruzaléma. Stávala tu železniční stanice Jafo jako výchozí bod této tratě. Byla zrušena roku 1948. Budova stanice se ale dodnes dochovala a je nyní využitá pro rekreační účely. Jaffa byla velmi známá pěstováním citrusů. Do založení Tel Avivu a období Britského mandátu Palestina, měla Jaffa nejvyspělejší finanční, bankovní, rybářský a zemědělský průmysl v Palestině. Bylo zde mnoho továren, specializujících se na výrobu cigaret, cementu, dlažby, střešních tašek, železných odlitků, zpracování bavlny, výroby ručně dělaných koberců, kožených produktů, dřevěných beden pro jaffské pomeranče, textil, tiskoviny a knihy. Většina knih a novin v Palestině byla vydávána v Jaffě.\n\nZačátkem 20. století se populace Jaffy rozrostla a na písečných dunách při pobřeží vyrostlo nové židovské předměstí, které se nazývalo Tel Aviv. Židé ale žili nadále i v Jaffě, od 19. století zde stál židovský hřbitov.\n\nV roce 1904 se do Erec Jisra'el přesunul rabi Abraham Isaac Kook a zaujal pozici vrchního rabína Jaffy. To zahrnovalo také zodpovědnost za nové sekulární sionistické zemědělské osady v okolí. Jeho vliv na lidi rozličných životních stylů byl znatelný. Do života města a jeho okolí se pak snažil implementovat myšlenky Tóry a Halachy.\n\nV roce 1917 vyhnali Osmané všechny židovské obyvatele Jaffy ve strachu, že by britská armáda mohla město okupovat. Britská armáda skutečně město okupovala, ale dovolila jeho obyvatelům návrat.\n\nBěhem let 1917–1920 žily v Jaffě tisíce Židů. Vlna arabských pogromů vůči Židům v letech 1920 a 1921 způsobila značný odliv židovských obyvatel do Tel Avivu. V roce 1921 žilo v Tel Avivu pouhých 3 600 Židů. V dubnu téhož roku se toto číslo ztrojnásobilo.\n\nKe konci roku 1922 měla Jaffa 32 tisíc obyvatel, zatímco Tel Aviv 15 tisíc. Nicméně v roce 1927 již měl Tel Aviv 38 tisíc obyvatel. Židé z Jaffy žili na předměstí Jaffy, blízko Tel Avivu. Staré město Jaffa, které bylo kontrolováno Araby, bylo většinou bez židovského obyvatelstva. Během třicátých let měla obě města přibližně 80 tisíc obyvatel. V roce 1945 vlastnili Arabové 145 km² citrusových sadů, zatímco Židé 66 km².\n\nVelké arabské povstání v Palestině, v letech 1936–1939, způsobilo velké ekonomické a infrastrukturální ztráty Jaffy. Pouliční boje mezi Araby a britskými vojáky poničily mnoho z městských úzkých uliček. Britové zničili mnoho domů patřící arabskému obyvatelstvu. Židé a Britové také přesunuly své obchody z Jaffy (hlavně do Tel Avivu). V reakci na útoky arabských dělníků z přístavu vybudovali Židé moderní přístav v Tel Avivu, což pro Jaffu znamenalo pokles příjmů.\n\nV roce 1945 měla Jaffa 101 580 obyvatel, z čehož bylo 53 930 muslimů, 30 820 Židů a 16 800 křesťanů. Žili zde především ortodoxní křesťané, z nichž přibližně šestina byla řecko-katolického vyznání.\n\nPřed První arabsko-izraelskou válkou, začlenil Plán OSN na rozdělení Palestiny, Jaffu do plánovaného židovského státu. Vzhledem k arabské většině však nakonec měla být arabskou enklávou v židovském státě.\n\nArabové odmítli plán na rozdělení Palestiny 30. listopadu 1947 a den po přijetí rezoluce OSN bylo palestinskými Araby zabito 7 Židů ve třech incidentech: v 8 hodin ráno napadli tři Arabové autobus z Netanji do Jeruzaléma a zabili 5 židovských cestujících; o půl hodiny později byl napaden další autobus a byl zabit židovský cestující; den nato byl zastřelen 25letý židovský muž v Jaffě. V Jeruzalémě svolala Arabská vyšší rada třídenní stávku, počínaje úterkem 2. prosince a následnými velkými demonstracemi po pátečních bohoslužbách.\n\nVzájemná povstání eskalovala 11. prosince 1947. Toho dne jeruzalémský korespondent časopisu The Times odhadl počet obětí na 130 mrtvých, z toho 70 Židů a 50 Arabů, několik britských vojáků a britský policista.\n\n25. dubna 1948 spustil Irgun ofenzívu v Jaffě, v té době největším arabském palestinském městě, během které většina arabských obyvatel uprchla přes přístav. Jednotky Hagany pak obsadily město 14. května. Z celkových 70-80 tisíc Arabů se rozhodlo zůstat 3 600-4 100. K uctění památky padlých židovských vojáků, kteří zahynuli v bitvě o Jaffu, byla založena .\n\nV letech po Válce o nezávislost proudil do Izraele masivní proud židovských imigrantů z Bulharska, Maroka, Rumunska, Iráku, Jemenu, Íránu, Sýrie, Egypta, Libye, Tuniska a dalších zemí, který se usidloval po celém Izraeli, včetně Jaffy.\n\nV roce 1950 byla Jaffa sjednocena s Tel Avivem a od té doby se užívá název Tel Aviv-Jafo. Současná Jaffa má heterogenní židovskou, křesťanskou a muslimskou populaci. Byly obnoveny části Starého města a Jaffa se stala turistickou atraktivitou, která se může pyšnit obnovenými starobylými budovami, galeriemi umění, divadly, obchody se suvenýry, restauracemi, pouličními kavárnami a promenádami.\n\nJaffa nezahrnuje jen vlastní turistickou oblast Starého města ale i rozsáhlé rezidenční a komerční čtvrtě, které tvoří jihozápadní výběžek Tel Avivu (takzvaná čtvrť Rova 7). Jsou to historické čtvrti Adžami a Giv'at Alija, i novější obytné soubory Neve Golan (neboli \"Jafo Gimel\"), Šikunej Chisachon, Cahalon, Dakar, Giv'at ha-Temarim (neboli \"Jafo Dalet\") nebo Giv'at Herzl. Většina z nich je socioekonomicky podprůměrná. Například čtvrť Adžami ale získává na popularitě jako bydliště bohatších lidí hledajících osobitou historickou architekturu. Čtvrť Menašija, která se rozkládala na pobřeží Středozemního moře severovýchodně od historické Jaffy, byla po roce 1948 osídlena Židy a později takřka zcela zbořena a fakticky již není považována za součást Jaffy.\n\nSystém veřejného školství zaznamenává mezi arabsky mluvícími dětmi 53% studentů, kteří nedokončí studia a značná část těch, co střední školu dokončí, nezíská maturitu. Systém vzdělávání hebrejsky mluvících dětí není o mnoho lepší a rodiče, kteří si to mohou dovolit, posílají své děti do škol v Tel Avivu a soukromých křesťanských škol. Situace se však lepší a v Jaffě byly založeny nové školy.\n\nMezi problémy Jaffy dále patří problémy s drogami, míra kriminality a násilí. Někteří arabští obyvatele tvrdí, že izraelská vláda se pokouší o judaizaci Jaffy tím, že vystěhovává arabské obyvatelstvo z domů vlastnící společností Amidar. Představitele Amidaru toto tvrzení vyvracejí s tím, že vystěhovaní jsou ilegální squatteři.\n\nŽidovská populace v Jaffě sestává jak ze „starousedlíků“, tj. dětí Židů, kteří se ve městě usadili v 50. a 60. letech, tak z bohatých nově příchozích, kteří kupují staré domy a renovují je. Jafo Gimel, Jafo Dalet a Neve Ofer (ta již ovšem leží mimo vlastní Jaffu) jsou domovem nových imigrantů hlavně ze zemí bývalého Sovětského svazu.\n\nNěkteří z jaffských arabských a izraelských obyvatel obviňují vedení Tel Avivu, že se snaží vymazat arabskou minulost města. Počátkem 50. let byla totiž arabská jména mnoha ulic nahrazena hebrejskými názvy. Od 90. let však jsou snahy obnovit arabské a muslimské objekty (jako např. Mořskou mešitu a Mešitu Hassan Bek) a zmapovat dějiny arabské populace Jaffy.\n\n\n"}
{"id": "308136", "url": "https://cs.wikipedia.org/wiki?curid=308136", "title": "Felix Pappalardi", "text": "Felix Pappalardi\n\nFelix Pappalardi (30. prosince 1939 – 17. dubna 1983) byl americký hudební producent, skladatel, zpěvák a baskytarista.\n\nPappalardi byl znám jako producent skupiny Cream, práci producenta začal jejich druhým albem, \"Disraeli Gears\". Pappalardi je však znám i jako baskytarista, zpěvák a zakládající člen americké hard rockové skupiny Mountain. Jejich \"Mississippi Queen\" je stále pravidelně slyšet na klasických rockových radiostanicích.\n\nPappalardi studoval klasickou hudbu na univerzitě v Michiganu. Po dokončení studií a návratu do New Yorku nemohl najít práci a tak se stal součástí scény folk-music Greenwich Village, kde si vybudoval pověst šikovného aranžéra, pracoval pak na albech Toma Paxtona a Freda Neila vydávaných společností Elektra Records. Odtud přešel k práci producent, zpočátku se zaměřoval na folkové a folk-rockové umělce jako The Youngbloods a Joan Baez. Avšak hlavní uznání mu přinesla jeho práce se skupinou Cream koncem 60. let.\n\nPappalardi byl nucen odejít na odpočinek kvůli částečné hluchotě, kterou získal na hlasitých představeních, kdy vystupoval se skupinou Mountain. Pokračoval však ve studiové práci a vydal své vlastní sólové album a album se skupinou Blues Creation.\n\nPappalardi byl zastřelen svou ženou Gail Collins Pappalardi 17. dubna 1983 v jejich bytě na Manhattanu. Gail byla obžalována z vraždy. Hájila se, že to byla nešťastná náhoda a byla odsouzena za neúmyslné zabití. Pappalardi je pohřben vedle hrobu své matky na Woodlawnském hřbitově v Bronxu, New Yorku.\n\n\"Práce se skupinou Mountain, viz jejich stránka.\"\n\n\n\n\n"}
{"id": "308137", "url": "https://cs.wikipedia.org/wiki?curid=308137", "title": "Vlasta Janečková", "text": "Vlasta Janečková\n\nVlasta Janečková (2. července 1934 Olomouc – 27. února 2012 Škvorec) byla česká filmová a televizní scenáristka a režisérka, známá zejména svojí tvorbou televizních pohádek a příběhů pro děti. Jejím manželem byl český herec Petr Štěpánek. Mezi její vůbec nejznámější díla patří třináctidílný televizní seriál pro děti \"Kamarádi\" z prostředí pražské Malé Strany, kde svoji první velkou filmovou roli ztvárnil herec, zpěvák a moderátor Marek Eben. Známé jsou i další její pohádkové snímky, mimo jiné např. film \"Zlatovláska\", při jehož natáčení se sblížila se svým manželem.\n\nZemřela ve věku 77 let v sanatoriu Topas ve Škvorci u Úval u Prahy a je pochována na Vinohradském hřbitově v Praze.\n\n\n\n\n\n\n\n\n"}
{"id": "308139", "url": "https://cs.wikipedia.org/wiki?curid=308139", "title": "Zakavkazská demokratická federativní republika", "text": "Zakavkazská demokratická federativní republika\n\nZakavkazská demokratická federativní republika (ZDFR, rusky: Закавказская демократическая Федеративная Республика (ЗКДФР), \"Zakavkazskaja Demokratičeskaja Federativnaja Respublika\"), známá též pod jménem Zakavkazská federace, byl státní útvar rozkládající se na území dnešní Gruzie, Arménie a Ázerbájdžánu. Existoval však pouze tři měsíce. Vznikl 24. února 1918 a rozpadl se 28. května v témže roce.\n\nTento státní útvar je jedním z výsledků událostí během revoluce v Rusku v roce 1917, když Ruská prozatímní vláda utvořila Zakavkazský výbor, který měl spravovat území náležící Rusku v Zakavkazsku. 10. února 1918 byl svolán Zakavkazský sejm, jemuž předsedal gruzínský menševik Nikolaj Čcheidze, a rozhodlo se v něm, že se Zakavkazsko stane nezávislým státem. Přesně za čtrnáct dnů se tak stalo.\n\nExistence této republiky však neměla dlouhého trvání. Po uzavření Brestlitevského míru byl Kavkazský sejm nucen zasednout k jednacímu stolu s Turky, aby zabránil útoku několikrát početnější turecké armády na nově vzniklou republiku. První konference se se konala v Trabzonu. Zakavkazská republika na jejím základě musela vyklidit celou západní Arménii a ještě se vzdát původních arménských území s městy Batumi, Kars a Ardahan. Smlouva obsahovala i demilitarizaci všech ruských a arménských jednotek v oblasti.\n\nDalší mírová konference se konala v Batumi v květnu 1918. Turci předložili nároky na arménská města Gjumri a Ečmiadzin a dokonce na pozdější hlavní město Gruzie Tbilisi. V neúnosné situaci se jako první 26. května 1918 od ZFDR odtrhla Gruzie. Zbývající dvě části ZFDR, Arménie a Ázerbájdžán, se osamostatnily o dva dny později a federace tak přestala existovat.\n\n\n"}
{"id": "308144", "url": "https://cs.wikipedia.org/wiki?curid=308144", "title": "Rock", "text": "Rock\n\nRock je žánr populární hudby, který se do hlavního proudu dostal v 50. až 60. letech 20. století. Má kořeny v rock´n´rollu, rhythm and blues a country hudbě 40. a 50. let, ale je také ovlivněn folkem, jazzem a vážnou hudbou. Jako nástroje se nejčastěji používají elektrická kytara, baskytara, bicí nástroje a klávesové nástroje jako hammondovy varhany, klavír nebo od konce 60. let syntezátor. V rocku se často objevují kytarová, ale někdy i klávesová, saxofonová nebo harmoniková sóla.\n\nNa konci 60. a na začátku 70. let se z rocku vyvinulo několik podžánrů. Spojením s folkem vznikl folk rock, smícháním s blues blues rock a rock s jazzem stvořily jazz fusion. V 70. letech rock ovlivnily Soul, funk a latinskoamerická hudba. V tomto období také vznikly další podžánry jako soft rock, glam rock, heavy metal, hard rock, progresivní rock a punk rock. V 80. letech syntézou punk rocku s mnoha dalšími styly vznikla tzv. Nová vlna, na druhou stranu se punk rock zradikalizoval za vzniku hardcore, což položilo základy alternativnímu rocku a grunge. V 90. letech britský alternativní rock vykrystalizoval v britpop, indie rock. V Americe vznikl za spojení metalu, rapu, grunge a příměsi elektronické hudby nu metal.\n\nSkupina hudebníků soustřeďujících se na rockovou muziku se nazývá \"rocková kapela\". Mnoho rockových kapel se skládá z kytaristy (hrajícího na elektrickou kytaru), hlavního zpěváka, basáka a bubeníka, takže tvoří kvarteto. Některé kapely jednu nebo více z těchto rolí vynechají nebo využijí zpěváka i na hraní nějakého nástroje, takže tvoří trio nebo duo; některé naopak nějakého hudebníka přidají. Rockové kapely nějakých žánrů, hlavně těch založených na rock´n´rollu, používají i saxofon. Méně často se používají strunné smyčcové nástroje jako housle nebo violoncello a žesťové nástroje jako trubka nebo pozoun.\n\nZákladní kámen rockové hudby je rock´n´roll, který vznikl ve Spojených státech během konce 40. a začátkem 50. let a rychle se rozšířil do velké části světa. Vznikl smícháním různých žánrů černošské hudby (např. rhythm and blues a gospel) s country hudbou. V roce 1951 v Clevelandu začal diskžokej Alan Freed hrát rhythm and blues pro multirasové obecenstvo a jako první použil termín „rock and roll“.\n\nBrzy se rock´n´roll dostal do popředí americké hudby a vyřadil ze žebříčků populární zpěváky předchozího desetiletí. Dal vznik několika podžánrům včetně rockabilly, který byl populární hlavně v polovině padesátých let díky Elvisovi Presleymu, Buddy Hollymu a Carlu Perkinsovi. V této době se začala stále více používat elektrická kytara.\n\nNa konci padesátých let, když zemřel Buddy Holly a Elvis Presley narukoval do armády, začala sláva rock´n´rollu ustupovat.\n\nÚsek mezi koncem 50. a začátkem 60. let se pro rock´n´roll ukázal jako zlomový. Zatímco v jeho začátcích měli největší úspěch muži a běloši, v této době v popředí stáli černoši a ženy. Na konci 50. let rock´n´roll nezmizel a jeho energie může být viděna např. ve vlně šílenství okolo Twistu, který proslavil Chubby Checker na počátku 60. let.\n\nPrvní britský rock´n´rollový hit byl \"Move It\" od Cliffa Richarda. Na začátku 60. let byla jeho doprovodná kapela The Shadows nejúspěšnější instrumentální kapelou. Když rock´n´roll ustupoval k lehkému popu a baladám, britské rockové skupiny v klubech začaly hrát s prudkostí a elánem málokdy viděným ve vystoupeních amerických bělochů.\n\nVýznamný byl také příchod soulu a jeho velký komerční úspěch. V jeho čele stáli v polovině 50. let Ray Charles a Sam Cooke, od 60. let Marvin Gaye, James Brown, Aretha Franklinová, Curtis Mayfield a Stevie Wonder, kteří tak pomáhali zrychlit včlenění černochů do společnosti.\n\nNa začátku 60. let se spustila vlna instrumentálního surf rocku, za jehož zakladatele se považuje Dick Dale, který mu dal typický \"mokrý\" reverb.\n\nNejvětšího komerčního úspěchu dosáhl surf rock jako vokální hudba, a to hlavně díky Beach Boys, kteří se dali dohromady v roce 1961. Jejich první hit \"Surfin'\" z roku 1962 udělal ze surf rocku národní fenomén. Od roku 1963 kapela pomalu opouštěla surfování jako hlavní téma jejich písní a přesunula se k obecnějším tématům chlapeckého mládí - např. autům a dívkám. Éra surfové hudby byla rázně ukončena v roce 1964 britskou invazí. Jediná rocková nebo popová kapela, která v té době mohla v Americe konkurovat Beatles, byla např. se svým albem Pet Sounds z roku 1966 právě Beach Boys.\n\nKoncem roku 1962 se na britské rockové scéně začaly objevovat big beatové skupiny jako The Beatles, které ovlivňovala velká škála amerických hudebník stylů - např. soul, rhythm and blues a surf rock. Zpočátku tyto skupiny pouze přebíraly klasické americké písně, později přidali vlastní skladby se stále složitějšími hudebními myšlenkami a osobitým zvukem. V roce 1962 vznikli The Rolling Stones jako jedna z mnoha kapel (mezi nimi The Animals a The Yardbirds) ovlivněných bluesem. Během roku 1963 získaly v Británii velký úspěch beatové kapely jako The Beatles, The Searchers a The Hollies.\n\nBritský rock se populárním ve Spojených státech stal v lednu 1964 díky The Beatles. Jejich hit \"I Want to Hold Your Hand\" se dostal na první místo v žebříčku \"Billboard\" Hot 100 a začal tak Britskou invazi v Americe. Píseň se do žebříčku dostala 18. ledna 1964 nejdříve na 45. místě a poté se držela 7 týdnů na 1. místě. Dohromady v žebříčku vydržela 15 týdnů. 9. únor, kdy se The Beatles poprvé objevili v \"The Ed Sullivan Show\", se považuje za mezník v americké popkultuře. Vysílání přilákalo zhruba 73 milionů diváků, což byl v té době rekordní počet pro televizní program. The Beatles se stali nejprodávanější rockovou kapelou všech dob a následovalo je mnoho britských kapel.\n\nBěhem dalších dvou let se alespoň jednou na 1. místě v žebříčku umístily např. kapely The Animals, Manfred Mann, Petula Clark, Peter and Gordon, The Rolling Stones, The Troggs, Freddie and the Dreamers, Herman's Hermits nebo Donovan. Mezi další kapely, které byly součástí invaze, patří The Kinks (jejich přímočarý, zkreslený a syrový zvuk v dalším desetiletí ovlivnil punk) a The Dave Clark Five. Kapely Britské invaze dominovaly žebříčkům i doma ve Spojeném království.\n\nPro Ameriku znamenala Britská invaze konec surfové hudby a dívčích skupin. Také hrála velkou roli při vzestupu odlišného žánru rockové hudby.\n\nGarage rock byl formou amatérského rocku převážně se vyskytujícího v Severní Americe v polovině 60. let. Nazýván je tak proto, že byl vnímán jako hudba, která se nacvičovala v rodinných garážích. Písně tohoto žánru se točily okolo problémů středoškolského života. Texty a podání byly agresivnější, než bylo v té době zvykem. Žánr se dnes často označuje jako tzv. protopunk\n\nGarage rock se vyvíjel už od roku 1958. V roce 1963 se písně tohoto žánru ve velkých počtech umisťovaly v národních žebříčcích. Na vrcholu byl garage rock okolo roku 1966, v roce 1968 ve velké míře zmizel ze scény. Vyvinuly se nové podžánry rocku, které ho nahradily (blues rock, progresivní rock, country rock). V Detroitu zůstal garage rock do začátku 70. let se skupinami MC5 a The Stooges, které se později začaly označovat jako punkové.\n\nTermín \"pop\" se používá už od začátku dvacátého století a označuje populární hudbu obecně, ale od poloviny padesátých let se začal používat pro rozlišný žánr, který se zaměřoval na mladé lidi. Od roku 1967, po skončení Britské invaze, se začal čím dál častěji užívat v protikladu k rocku pro popis více komerčního, pomíjivého a dostupného stylu. Na rock se naproti tomu pohlíželo jako na umělečtější, autentičtější styl.\n\nPřesto jsou mnohé popové a rockové skladby podobné zvukově, instrumentálně i textově. Termíny \"pop rock\" a \"power pop\" se začaly používat pro komerčně úspěšnější hudbu s elementy rocku. Výraznými představiteli pop rocku jsou Elton John, Paul McCartney, The Everly Brothers, Rod Stewart, Chicago a Peter Frampton a Queen.\n\nZatímco první vlna Britské invaze byla skrze big beat a rhythm and blues, druhá vlna skupin (The Rolling Stones, The Yardbirds) čerpala inspiraci hlavně z amerického blues. Britské skupiny konce 50. a začátku 60. let inspirovali hlavně Leadbelly a Robert Johnson, hudebníci hrající na akustické nástroje. Později začaly dbát na hlasitý zvuk elektrické kytary.\nVýznamnou postavou britského blues byl John Mayall, který založil kapelu Bluesbreakers, jejíž členy byli například Eric Clapton a později Peter Green. Eric Clapton později založil superskupiny Cream, Blind Faith a Derek and the Dominos a poté pokračoval v sólové dráze, která přinesla blues rock do mainstreamu . Peter Green spolu s Mickem Fleetwoodem a Johnem McViem z Bluesbreakers založili Fleetwood Mac, která se stala jednou z nejúspěšnějších kapel tohoto žánru. Jimmy Page, kytarista The Yardbirds, založil kapelu Led Zeppelin, jejichž první alba byla výrazně inspirována bluesovou hudbou.\n\nPrůkopníkem blues rocku v USA byl na začátku 60. let kytarista Lonnie Mack, ale v polovině 60. let se hudba tohoto žánru začala zvukově podobat hudebníkům britského bluesu. Mezi nejznámější hudebníku patří Canned Heat, Janis Joplin, Johnny Winter, The J. Geils Band a Jimi Hendrix, který založil power tria The Jimi Hendrix Experience a Band of Gypsys. Blues rockové kapely jako The Allman Brothers Band, Lynyrd Skynyrd a ZZ Top z jižních států do svého stylu vložily prvky country a vytvořily tak southern rock.\n\nPrvní blues rockové kapely často napodobovaly jazz, kdy hrály dlouhé, složité improvizace, které se později staly hlavním prvkem progresivního rocku. Zhruba od roku 1967 se skupiny jako Cream a The Jimi Hendrix Experience začaly oddalovat od blues rocku a přidávat do hudby psychedelické prvky. Během 70. let se blues rock stával těžším a více založeným na riffech a hranice mezi ním a hard rockem byla tenká. Kapely se začaly soustředit více na heavy metal a blues rock pomalu odstupoval z mainstreamu.\n\nBěhem 60. let se začala silně projevovat skupina hudebníků, kteří se snažili oživit folkovou hudbu. V Americe byli průkopníky tohoto žánru např. Woody Guthrie a Pete Seeger. Na začátku 60. let se do čela tohoto proudu postavili Joan Baez a Bob Dylan. Dylan se svými hity \"Blowin' in the Wind\" (1963) a \"Masters of War\" (1963) začal dostávat do mainstreamu. Ale i přesto, že se ovlivňovaly, zůstaly rock a folk oddělenými žánry.\n\nMezi první pokusy zkombinovat folk a rock patří písně \"The House of the Rising Sun\" skupiny The Animals z roku 1964, která se stala první komerčně úspěšnou folkovou písní nahranou rock´n´rollovými nástroji, a \"I'm a Loser\" skupiny The Beatles z roku 1965. Většinou se za start folk rockové vlny považuje nahrávka Dylanovy písně \"Mr. Tambourine Man\" skupinou The Byrds, která se v roce 1965 dostala na přední místa v žebříčcích. Koncem tohoto roku na elektrické nástroje přešel Dylan a jeho píseň \"Like a Rolling Stone\" se stala americkým hitem. Folk rock se ujal hlavně v Kalifornii, kde působily The Mamas & the Papas a Crosby, Stills, Nash and Young, a New Yorku, kde se objevili umělci jako The Lovin' Spoonful nebo Simon & Garfunkel.\n\nTito hudebníci ovlivnili britské umělce, např. Fairport Convention. V roce 1969 tato kapela přestala hrát vlastní verze amerických písní a začala hrát tradiční anglický folk na elektrické nástroje. Tento elektrický folk začaly hrát např. kapely Pentangle a Steeleye Span, což přimělo irské a skotské hudební skupiny jako Horslips vytvořit na začátku 70. let keltský rock.\n\nFolk rock dosáhl vrcholu svého komerčního úspěchu v letech 1967-1968, poté se mnohé kapely posouvaly různými směry, např. Dylan a The Byrds začali vyvíjet country rock.\n\nPrvky psychedelické hudby se začaly objevovat ve folku. První kapelou, která o sobě říkala, že hraje psychedelický rock, byla koncem roku 1965 13th Floor Elevators z Texasu . Dali to jasně najevo albem, které vyšlo další rok - \"The Psychedelic Sounds of the 13th Floor Elevators\". The Beatles v tomto období představili hlavní prvky psychedelického zvuku širšímu obecenstvu.\n\nPsychedelický rock se výrazně ujal v Kalifornii. Mezi její přední představitele tohoto žánru patří Grateful Dead, Country Joe and the Fish a Jefferson Airplane. The Byrds se od čistého folk rocku odtrhla v roce 1966 singlem \"Eight Miles High\". V Británii byli jednou z nejvlivnějších kapel tohoto žánru The Yardbirds. V roce 1966 se zformoval britský underground, do kterého patřily kapely jako Pink Floyd, Traffic a Soft Machine. V tomto roce také vydaly své debuty kapely Cream a The Jimi Hendrix Experience, jejíž dlouhé kytarové jamy se staly hlavním znakem psychedelické hudby.\n\nPsychedelický rock dosáhl svého vrcholu ke konci šedesátých let. V roce 1967 vydali The Beatles psychedelické album \"Sgt. Pepper's Lonely Hearts Club Band\", na kterém se objevila i kontroverzní píseň \"Lucy in the Sky with Diamonds\", a The Rolling Stones později toho roku vydali \"Their Satanic Majesties Request\". Pink Floyd vydali album \"The Piper at the Gates of Dawn\", o kterém se většinou uvažuje jako o jejich nejlepším psychedelickém albu. V Americe byly mezi hlavními alby \"Surrealistic Pillow\" kapely Jefferson Airplane a \"Strange Days\" od The Doors. Tento žánr vyvrcholil na hudebním festivalu Woodstock roku 1969, kde vystoupila většina hlavních psychedelických hudebníků, ale na úplném konci dekády už byl psychedelický rock na ústupu. Brian Jones z Rolling Stones a Syd Barrett z Pink Floyd přestali hrát, kapely The Jimi Hendrix Experience a Cream se rozpadly a mnoho ostatních skupin se přesunulo k roots rocku, který se vracel více ke kořenům rocku.\n\nProgresivní rock, který se někdy zaměňuje s art rockem, byl pokusem odpoutat se od zavedených hudebních zvyků experimentováním s jinými nástroji, typy písní a podobami hudby. Od poloviny šedesátých let začaly skupiny jako The Beatles, The Rolling Stones a The Beach Boys zařazovat do svých písní cembalo a dechové a strunné nástroje, čímž vznikl barokní rock. Kapela The Moody Blues ve svém albu \"Days of Future Passed\" (1967) použila celý orchestr a k tomu vytvářela orchestrální zvuky syntezátory. Klasická orchestrace, klávesy a syntezátory se v progresivním rocku staly častým přídavkem k běžně používané formě kytar, basy a bubnů.\n\nAlba \"SF Sorrow\" (1968) od skupiny The Pretty Things, \"Tommy\" (1969) od The Who a \"Arthur (Or the Decline and Fall of the British Empire)\" (1969) od The Kinks představila rockovou operu a otevřela dveře konceptuálním albům. Debutové album skupiny King Crimson \"In the Court of the Crimson King\" z roku 1969, které smíchalo rázné kytarové riffy a mellotron s jazzem a symfonickou hudbou, je považováno za klíčovou nahrávku, která pomohla rozšíření progresivního rocku mezi blues rockové a psychedelické kapely na začátku sedmdesátých let.\n\nVelký komerční úspěch měli Pink Floyd, kteří se po odchodu Syda Barretta roku 1968 přesunuli z psychedelické hudby a jejich album \"The Dark Side of the Moon\" (1973), které se považuje za mistrovské dílo tohoto žánru, se stalo jedním z nejprodávanějších alb všech dob. Velký důraz byl kladen na instrumentální virtuozitu, kapela Yes předváděla umění kytaristů Steva Howea a Ricka Wakemana a superskupina Emerson, Lake & Palmer vytvářela některá technicky nejnáročnější díla tohoto žánru.\n\nAmerický prog rock sahal od průkopnického Franka Zappy, Captaina Beefhearta a Blood, Sweat & Tears k více popovým kapelám Boston, Foreigner, Kansas, Journey a Styx. V Británii působily např. kapely Supertramp a ELO.\n\nInstrumentální část žánru vyústila např. v album \"Tubular Bells\" Mika Oldfielda roku 1973, což bylo první album a celosvětový hit vydavatelství Virgin Records. Instrumentální rock byl významný hlavně v Evropě a pomohl kapelám jako Kraftwerk, Tangerine Dream, Can nebo Faust překonat jazykovou bariéru. Jejich krautrock se spolu s dílem Briana Ena (který nějaký čas hrál na klávesy v kapele Roxy Music) stal inspirací pro synth rock. S nástupem punk rocku a technologických změn na konci 70. let začali lidé postupně progresivní rock odmítat. Mnoho skupin se rozpadlo, ale pár z nich, např. Genesis, ELP, Yes a Pink Floyd, pravidelně vydávali velmi úspěšná alba doprovázená světovými turné.\n\nGlam rock vyvstal z anglického psychedelického rocku a art rocku konce šedesátých let a může být považován jako rozšíření těchto žánrů a reakce na ně. Hudebně byl velmi rozmanitý, sahal od jednoduchých rock'n'rollových revivalů až ke složitosti skladeb kapely Roxy Music, a můžeme na něj pohlížet jako na módu i jako na podžánr. Vzhledově to byla směs různých stylů inspirovaných např. hollywoodskou kulturou, sci-fi, která se projevovala pobuřujícím oblečením, make-upy a účesy. Glam je známý pro svou sexuální a pohlavní nejasnost. Mezi známé představitele glam rocku patří Alice Cooper.\n\nPočátky glam rocku jsou spojovány s Marcem Bolanem, který koncem šedesátých let přejmenoval svoje folkové duo na T. Rex a začal hrát na elektrické nástroje. Jako počáteční moment se obvykle považuje jeho vystoupení v britském televizním programu \"Top of the Pops\" v prosinci roku 1970, kdy měl na sobě třpytivé oblečení a zahrál svůj později první veleúspěšný singl \"Ride a White Swan\". V roce 1971 si David Bowie vytvořil alter ego Ziggyho Stardusta a přinesl tím do svých vystoupení něco nového. Podobného stylu se pak ujaly kapely jako Roxy Music, Sweet, Slade, Mott the Hoople a Mud. I když v domácích britských žebříčcích měly tyto skupiny úspěch, málokterá z nich dokázala proniknout do Spojených států; výraznou výjimkou byl Bowie, který se stal mezinárodní hvězdou a navedl k převzetí některých prvků glam rocku kapely Lou Reed, Iggy Pop nebo New York Dolls.\n\nDruhá vlna glam rocku, mezi jejíž představitele patřili např. Suzi Quatro nebo Sparks, dominovala britským hitparádám zhruba mezi roky 1974 a 1976. Mezi již existující kapely, které se tímto žánrem inspirovaly, patří Elton John, Queen a na čas i The Rolling Stones. Také výrazně ovlivnil v budoucnu úspěšnou kapelu Kiss a podílel se i na vzniku gothic rocku, glam metalu a také punk rocku, který pomohl ukončit slávu glam rocku okolo roku 1976. Od té doby se glam rock dočkal občasných revivalů např. v podobě The Darkness.\n\nPunk rock jako takový se objevil v druhé polovině sedmdesátých let, ale můžeme do něj zařadit i tzv. protopunkové kapely šedesátých a sedmdesátých let (The Stooges, MC5, The Who). Punk rock vznikl jako reakce mládeže na utahaná a nabubřelá art rocková sóla, na samolibost tehdejšího mainstreamového rocku a především na tehdejší socio-ekonomickou situaci. Jako nejznámější kapely první punkové vlny můžeme jmenovat Ramones, The Damned, Sex Pistols, The Clash či Patti Smith. Další významné – UK Subs, Social Distortion. Hudebně navazoval na klasický rock´n´roll a rock šedesátých let. Písně byly povětšinou jednoduché a plné emocí. Později se punk rock radikalizoval a vykrystalizoval v Oi!, Hardcore. Tyto žánry se začaly míchat s ostatními rockovými žánry (Psychedelic rockem, Blues rockem, Jazz rockem apod.) a vznikl tak velký svět punk rocku v ještě větším světě rocku.\n\nOd konce šedesátých let se stalo běžným rozdělovat mainstreamový rock na soft rock a hard rock. Soft rock většinou čerpal z folk rocku, používal akustické nástroje a soustředil se na melodii a harmonii. Mezi hlavní umělce patřili Carole King, Cat Stevens a James Taylor. Svého vrcholu dosáhl ke konci sedmdesátých let, kdy působili Billy Joel, America a předělaní Fleetwood Mac, jejichž album \"Rumours\" z roku 1977 se stalo nejprodávanějších albem desetiletí. Na druhou stranu hard rock častěji čerpal z blues rocku a hrál se hlasitěji a s větší intenzitou. Většinou se zdůrazňovala elektrická kytara na rytmus i jako sólový nástroj a často se používala s overdrivem. Mezi hlavní umělce hard rocku patřily kapely Britské invaze The Who a The Kinks a psychedelické skupiny Cream, Jimi Hendrix a The Jeff Beck Group. Mezi hardrockové kapely konce sedmdesátých let patří Queen, Thin Lizzy, Aerosmith a AC/DC.\n\nOd konce šedesátých let se termín heavy metal začal používat pro hard rock hraný s ještě větší intenzitou nejdříve jako přídavné jméno a od začátku sedmdesátých let jako podstatné jméno. Poprvé byl tento termín použit v roce 1967 a ze začátku s ním byly spojeny kapely jako Blue Cheer a Grand Funk Railroad. V roce 1970 působily v Británii tři kapely, které pomohly utvářet tento podžánr - Led Zeppelin, Deep Purple a Black Sabbath. V druhé vlně, která přišla ke konci 70. let, byly skupiny jako Judas Priest, UFO, Motörhead, Rainbow, Kiss, Ted Nugent, Blue Öyster Cult, Rush a Scorpions. Heavy metal si získal značné publikum hlavně mezi dospívajícími muži ze Severní Ameriky a Evropy.\n\nNěkteří křesťanští vůdci kritizovali rock, protože ho považovali za nemorální, protikřesťanský a dokonce démonický. Nicméně ke konci šedesátých let se začal vyvíjet křesťanský rock, a to hlavně díky Ježíšovu hnutí. Tento žánr je populární hlavně ve Spojených státech. Od osmdesátých let získalo několik umělců křesťanského rocku světový úspěch, mezi nimi např. Mark Farner, Amy Grant a Cliff Richard.\n\n"}
{"id": "308146", "url": "https://cs.wikipedia.org/wiki?curid=308146", "title": "Shadow on the Wall", "text": "Shadow on the Wall\n\n„Shadow on the Wall“ je píseň britského multiinstrumentalisty Mika Oldfielda. Vydána byla jako jeho patnáctý singl na podzim 1983, v britské hudební hitparádě se neumístila.\n\nText hard rockové písně „Shadow on the Wall“ odkazuje na události okolo polského hnutí Solidarita, které probíhaly v téže době. Vokály patří zpěvákovi Rogeru Chapmanovi. Na B straně singlu se nachází instrumentálka „Taurus 3“, která, stejně jako „Shadow on the Wall“, pochází z Oldfieldova alba \"Crises\" vydaného na jaře 1983.\n\nV roce 1983 byly vydány dvě verze singlu: na sedmi- a dvanáctipalcové gramofonové desce. Na dvanáctipalcové desce se nachází píseň „Shadow on the Wall“ prodloužená o dvě minuty oproti variantě na albu a na sedmipalcové verzi.\n\n\n\n\n\n"}
{"id": "308148", "url": "https://cs.wikipedia.org/wiki?curid=308148", "title": "Osvětový ústav", "text": "Osvětový ústav\n\nOsvětový ústav byl organizací, jejímž cílem byla podpora rozvoje kultury a tvůrčích aktivit občanů ve všech regionech, se zvláštním zřetelem na neprofesionální umělecké aktivity.\n\nJeho předchůdcem byl \"Svaz osvětový,\" založený roku 1905 z podnětu Národní rady české. Roku 1925 byl přetransformován na \"Masarykův lidovýchovný ústav,\" pracující se státní podporou. V padesátých letech byla organizace přeměněna právě na \"Osvětový ústav,\" roku 1991 přetransformována na \"Informační a poradenské středisko pro místní kulturu\" (IPOS) a roku \"2004\" přejmenována na \"Národní informační a poradenské středisko pro kulturu\" (NIPOS).\n\n<nowiki>*</nowiki> Lidovýchovný ústav (Praha)\n\n<nowiki>*</nowiki> Socialistická akademie\n\n<nowiki>*</nowiki> Studijní a lidovýchovný ústav kraje Olomouckého\n\n"}
{"id": "308149", "url": "https://cs.wikipedia.org/wiki?curid=308149", "title": "Zamość", "text": "Zamość\n\nZamość ( '; '; \"\"; v angličtině a dalších jazycích často též \"Zamosch\"; adjektivum \"zamojski\") je okresní město v Lublinském vojvodství v Polsku.\n\nMěsto leží ve východní části Polska, na severním okraji vysočiny Roztocze a protéká jím říčka Łabuńka. Administrativně město náleží do Lublinského vojvodství, jehož je třetím největším městem a jihovýchodním centrem. V letech 1975–1998 bylo centrem vojvodství. Žije zde 64 969 obyvatel (2015).\n\nMěsto, založené roku 1580 kancléřem a hejtmanem Janem Zamoyským, je dnes především kulturním a v poslední době též turistickým střediskem; díky svým stavebním památkám nazýváno „perlou polské renesance“, „městem arkád“ či „Padovou severu“. Z počátku 17. století pochází také místní synagoga.\n\nV roce 1871 se zde narodila marxistická teoretička Rosa Luxemburgová. \n\nZa nacistické okupace bylo okolí Zámostí vybráno pro projekt německé kolonizace. Město bylo přejmenováno na \"Himmlerstadt\". V rámci \"Akce Reinhartd\" 110 000 lidí bylo vyhnáno z domovů, 6000 Židů bylo internováno ve zdejším sběrném táboře (ghettu) zřízeném v místní tvrzi a následně deportováno do vyhlazovacích táborů Belzec, Majdanek, Osvětim a dalších.\n\nRoku 1992 bylo zamojské staré město zapsáno na seznam Světového dědictví UNESCO.\n\nZámostí leží na dávné obchodní trase spojující Varšavu a Lvov. Dnes v tomto směru vede mezinárodní silnice. Naopak hlavní železniční trasy vedou jinými směry; železniční doprava byla postupně redukována, až byly nakonec v roce 2009 všechny spoje zrušeny. V roce 2011 byly částečně obnoveny a navíc byly zavedeny regionální spoje do Lublina. Kolem města prochází také nákladní širokorozchodná trať LHS z katovické průmyslové oblasti na Ukrajinu; společnost PKP Linia Hutnicza Szerokotorowa, jež tuto trať provozuje, sídlí právě v Zámostí.\n"}
{"id": "308151", "url": "https://cs.wikipedia.org/wiki?curid=308151", "title": "Goldstar", "text": "Goldstar\n\nGoldstar (: גולדסטאר) je izraelské pivo, který je druhově tmavým ležákem tzv. mnichovského typu. Vaří se od roku 1950, kdy jej na trh uvedl pivovar Cabeer. Jeho stávajícím výrobcem je největší izraelský pivovar Tempo Beer Industries sídlící Netanji. Pivo Goldstar je vyráběno tradičními postupy z kvalitního evropského sladu, který mu dává hlubokou a bohatou chuť. Obsahuje 4,9 % alkoholu.\n\nV lednu 2007 byl na trh uveden Goldstar Light, kterým se Tempo Beer Industries pokouší oslovit širší skupinu zákazníků. Tato variace obsahuje 29 kalorií a 4 % alkoholu.\n\nPodle vrchního rabinátu v Netanji v Izraeli je toto pivo košer.\n\n"}
{"id": "308152", "url": "https://cs.wikipedia.org/wiki?curid=308152", "title": "NCQ", "text": "NCQ\n\nNCQ je zkratka z anglického Native Command Queuing, česky přirozené řazení příkazů. \n\nJedná se o technologii, která v některých případech umožňuje zvýšit výkon pevných disků s rozhraním SATA II. Při použití NCQ pevný disk sám optimalizuje pořadí, ve kterém jsou vykonány požadavky na zápis nebo čtení. Tato optimalizace může redukovat nadbytečný pohyb hlaviček disku. Tím se zvýší rychlost přenosu dat mezi řadičem a diskem a také se mírně sníží opotřebení disku. \n\nOptimalizace se dobře uplatní, pokud se k disku snaží přistoupit současně několik procesů. Současný požadavek na přístup k disku nastává často u serverů, ale vyskytuje se i v domácím použití, například při práci se spuštěnou antivirovou kontrolou disku anebo současném kopírování více souborů.\n\nKe správné funkci NCQ je zapotřebí, aby ji podporoval jak disk, tak řadič. Dále musí být v operačním systému nainstalován příslušný ovladač řadiče s NCQ. Mnoho nových řadičů dokáže pracovat pod rozhraním AHCI (anglicky Advanced Host Controller Interface), které umožňuje jednotné ovládání všech SATA NCQ řadičů jedním obecným ovladačem operačního systému. Novější Linuxová jádra tento ovladač obsahují. Windows XP vyžadují instalaci speciálních ovladačů i v případě, že daný řadič rozhraní AHCI podporuje. Windows Vista už obecný ovladač pro řadiče podporující AHCI obsahují.\n\nStarší verze rozhraní ATA (PATA nebo SATA I) mohla obsahovat určitou optimalizaci řazení požadavků. Jednalo se o ATA TCQ neboli ATA Tagged Command Queuing. Toto řešení se příliš nerozšířilo kvůli jeho technické komplikovanosti. TCQ bylo navrženo tak, aby fungovalo s libovolným ATA řadičem, a zpracování tagů řešil softwarový ovladač. Proto ke zpracování každého příkazu byly potřeba dvě přerušení, jedno na nastavení tabulky adres pro DMA přenos a druhé po dokončení přenosu. Dvě přerušení (oproti jednomu, bez TCQ) zatěžovala procesor a v důsledku to nevedlo k velkému zlepšení výkonu disku.\n\nTechnologie TCQ byla původně vytvořena pro sběrnici SCSI\n, kde se osvědčila. Většina SCSI řadičů používajících TCQ a připojených přes sběrnici PCI (případně její nástupce) nastavovala DMA tabulku automaticky a zatěžovala procesor pouze jedním přerušením na příkaz, proto tam nedocházelo ke zpomalování jako při ATA TCQ.\n\nProblematiku optimálního pořadí požadavků přístupu k disku v jednom okamžiku lze částečně řešit také softwarově, zabudováním do operačního systému. Na úrovni operačního systému není k dispozici tolik informací, kolik jich má disk sám o sobě. Přesto lze provádět částečnou optimalizaci. Například použitím mezipaměti při kopírování velkých bloků lze snížit počet jednotlivých čtení a zápisů na disk a tím i snížení počtu přesunů hlaviček disku.\n\n"}
{"id": "308154", "url": "https://cs.wikipedia.org/wiki?curid=308154", "title": "Alatri", "text": "Alatri\n\nAlatri (latinsky: \"Aletrium\") je město v provincii Frosinone v italské oblasti Lazio. Město leží 74 kilometrů jihovýchodně od Říma. Z turistických atraktivit se město může pyšnit katedrálou, vinohrady či olivovými sady. V blízkosti se nachází kartusiánský klášter Trisulti a velká krápníková jeskyně.\nSousední obce: Collepardo, Ferentino, Frosinone, Fumone, Guarcino, Morino (AQ), Trivigliano, Veroli, Vico nel Lazio.\n\n\"Počet obyvatel\"\n\n\n"}
{"id": "308159", "url": "https://cs.wikipedia.org/wiki?curid=308159", "title": "Princezna Železný Vějíř", "text": "Princezna Železný Vějíř\n\nPrincezna Železný Vějíř (tradiční čínština: 鐵扇公主; zjednodušená čínština: 铁扇公主) je celovečerní animovaný čínský film z roku 1941. Režírovali ho bratři Wanové (Wan Guchan a Wan Laiming) v Šanghaji v těžkých podmínkách druhé světové války, kdy byla Šanghaj pod japonskou okupací.\n\nJde o první celovečerní animovaný film vyrobený v Číně a zároveň v celé Asii. Zároveň je dvanáctý nejstarší celovečerní animovaný film na světě a devátý nejstarší celovečerní animovaný dochovaný film (některé argentinské filmy, které režíroval Quirino Cristiani jsou považovány za ztracené).\n\n"}
{"id": "308162", "url": "https://cs.wikipedia.org/wiki?curid=308162", "title": "Goldstar (rozcestník)", "text": "Goldstar (rozcestník)\n\nGoldstar může být :\n\n"}
{"id": "308163", "url": "https://cs.wikipedia.org/wiki?curid=308163", "title": "Libor Havlíček", "text": "Libor Havlíček\n\nLibor Havlíček (* 13. říjen 1953, Třebíč) je bývalý český hokejista.\n\nStřední útočník Libor Havlíček byl většinou své ligové kariéry spojen s dresem Zetoru Brno, kam přišel počátkem 70. let z SK Horácká Slavia Třebíč z Třebíče, kde se narodil, a s výjimkou dvouleté vojenské služby v Dukle Jihlava odehrál v Brně 11 let (mezi lety 1972 a 1975 a následně mezi lety 1977 a 1984).\n\nK prvnímu ligovému zápasu nastoupil 13. října 1972 v Brně proti Plzni (9:5). V Jihlavě mezi lety 1975 a 1977 nastupoval nejčastěji v útoku s Hrbatým a Augustou, v Brně nejprve s Číhalem a Mrázem, později byli jeho spoluhráči v útoku byli i Jiřík, Nekola nebo Otoupalík. V roce 1984 odešel do zahraničí, působil delší dobu primárně v SRN, konkrétně mezi lety 1984 a 1987 v německém SC Riessersee, následně v sezóně 1987–1988 ve švýcarském ZSC Lions v Curychu a pak opět v německém SC Riessersee mezi lety 1988 a 1990, následně v sezóně 1990–1991 působil jako hrající trenér v EHC Straubling. Od roku 1991 působil jako manažer HC Kometa Brno a následně tři roky působil jako trenér HC Spartak Velká Bíteš.\n\nHavlíček patřil k nadprůměrným ligovým útočníkům přelomu 70. a 80. let. Asi nejlepší sezónou byl ročník 1978–79, kdy hrál v zápasech reprezentace a na Mistrovství světa. Z turnaje konaném na jaře 1979 v Moskvě si odvezl stříbrnou medaili. Už od prvního utkání hrál přitom v naší první formaci s Hlinkou a Pouzarem. Na turnaji sice neskóroval, ale připsal si čtyři asistence. Celkem odehrál v reprezentaci 31 utkání, ve kterých vstřelil 5 branek. Jeho ligová bilance se zastavila na 11 sezónách, 414 utkáních a 124 brankách.\n"}
{"id": "308168", "url": "https://cs.wikipedia.org/wiki?curid=308168", "title": "Timothy Allen", "text": "Timothy Allen\n\nTimothy Allen (* 1971, Tonbridge, Kent) je anglický fotoreportér.\n\nTimothy Allen se narodil v Tonbridge na jihovýchodě Anglie. V 22 letech, po vystudování oboru zoologie na Leeds University odjel do Indonésie, kde strávil 3 roky cestováním a právě zde také začal fotografovat. V devadesátých letech se připojil k humanitárnímu konvoji v Bosně a právě tady vznikl jeho první roční reportážní projekt.\n\nPoté pracoval pro Sunday Telegraph a The Independent, kde se zaměřoval zejména na portréty. V roce 2002 se připojil k Axiom Photographic Agency, která mu dala možnost rozšířit svůj záběr. A tak vznikla řada rozmanitých reportáží, například o občanské válce ve východní Indonésii.\n\nV současné době se věnuje zejména domorodým komunitám po celém světě a zaměřuje se na reportáže o kulturních zvycích a jejich rozmanitosti. Allenovy reportáže se umísťují pravidelně v nejprestižnějších světových publikacích. V roce 2007 se stal jedním z držitelů ceny One Planet, Many Lives za cestopisnou fotografii, kterou získal za reportáž o původních obyvatelech v Himálaji.\n\n\n"}
{"id": "308171", "url": "https://cs.wikipedia.org/wiki?curid=308171", "title": "Kinematograf", "text": "Kinematograf\n\nKinematograf je zastaralý výraz pro původní konstrukci prvních filmových promítaček. V přeneseném významu se také jednalo o původní název pro dnešní termín kino či biograf. Ve 21. století se toto slovo používá jen velice zřídka, a to pouze jako označení pro přenosné či pojízdné kino, jako je například Kinematograf bratří Čadíků.\n\nKinematograf vynalezli Auguste a Louis Lumièrové roku 1895.\n\n"}
{"id": "308174", "url": "https://cs.wikipedia.org/wiki?curid=308174", "title": "Gymnázium Mikulov", "text": "Gymnázium Mikulov\n\nGymnázium a střední odborná škola Mikulov (celým názvem Gymnázium a střední odborná škola Mikulov, příspěvková organizace) je střední škola v Mikulově.\n\nPředchůdcem dnešního státního gymnázia v Mikulově bylo piaristické gymnázium založené roku 1631. Mezi studenty patřili Karl Renner, pozdější rakouský kancléř a prezident, a Jan Evangelista Purkyně, který zde možná i krátce vyučoval. \n\nV letech 2006 a 2012 prošly budovy mikulovského gymnázia rekonstrukcí. V roce 2006 byla opravena budova na Komenského ulici. O šest let později prošlo obnovou první nádvoří budovy na Purkynově ulici včetně výměny oken a střech. Novou podlahu dostala i velká tělocvična, šatny, sprchy a sociální zařízení. Rekonstrukce a sanace se také dočkal zatopený sklep pod Purkyňovým sálem a kanalizační síť. V budově na ulici Svobody zase kompletně vyměnily technologii vytápění. \n\nV roce 2011 mikulovské gymnázium přestalo po téměř čtyř stech letech fungování působit jako samostatná organizace. Jihomoravský kraj ho sloučil s tamní střední odbornou školou a učilištěm. \nŠkola dnes nabízí osmileté a čtyřleté studium všeobecného zaměření, obor hotelnictví a dále několik nematuritních oborů.\n\n"}
{"id": "308176", "url": "https://cs.wikipedia.org/wiki?curid=308176", "title": "Glomeromycota", "text": "Glomeromycota\n\nGlomeromycota (také AM houby) je oddělení hub, které dříve bylo součástí oddělení spájivých hub. Známe asi 200 druhů v jediné současné třídě (Glomeromycetes).\n\nGlomeromycota jsou známí především jako houby, které tvoří s mnoha rostlinami tzv. arbuskulární mykorhizu, oboustranně výhodný symbiotický svazek, při němž houba poskytuje vodu a minerály a rostlina dodává organické látky. Výjimku tvoří ještě druh Geosiphon pyriformis, který tvoří podobný symbiotický svazek, ale se sinicí rodu Nostoc.\n"}
{"id": "308179", "url": "https://cs.wikipedia.org/wiki?curid=308179", "title": "Valaška", "text": "Valaška\n\nValaška je obecně užívané označení pro dlouhou, lehkou a tenkou sekeru.\nSprávné označení ovšem je obušek (též tenčica), jak tento opěrný, obranný i pracovní nástroj nazývali jeho poslední uživatelé v zemích koruny české - moravští Valaši. Kromě Valašska se nošení obušku dlouho udrželo i na Slovensku a v polském Podhalí - v oblastech ovlivněných tzv. valašskou kolonizací a salašnickým chovem ovcí. Přitom v 17. století se obušek dokládá také mezi ostatním českým i německým obyvatelstvem u nás a patřil ke zbraním, jejichž nošení na veřejná shromáždění se poddaným zakazovalo. Roku 1838 se Valachům zapovědělo nosit železné obušky - ale zákaz se porušoval. S vývojem folklorismu (od konce 19.stol.) nabýval obušek-valaška funkci regionálního znaku. Topůrko se zkrátilo na cca 1m - na délku cestovní hole a obušek se stal suvenýrem, který nebyl ušetřen samoúčelného zdobení „lidovým“ ornamentem. Dnes je vyráběna hlavně jako suvenýr nebo na dekorativní účely. Valaška - obušek je zařazena na seznamu kulturního dědictví UNESCO.\n\nObušek je sekyrka s ostřím cca 6-8 cm širokým a výškou železa 10-12 cm; nasazena na toporu z houževnatého dřeva délky až 150 cm. Používal se :\nPři vstupu do kostela, hostince na shromáždění obce se hole všeho druhu odkládaly u vstupních dveří.\n\nValaška bývá často spojována se zbojníky. Ti, vyzbrojení valaškami, okrádali své pány a také valašky používali při tanci. Valaška nejznámějšího slovenského zbojníka, Juraje Jánošíka, byla považována za kouzelnou, stejně jako opasek a další části jeho oděvu.\nObušky - valaškami, byli vyzbrojeni i legendární portáši - příslušníci sboru věrných Valachů, ustaveného poprvé v r. 1638 ( a definitivně r. 1717) k potírání zbojnictví, pašeráctví a ochraně zemských hranic.\n"}
{"id": "308184", "url": "https://cs.wikipedia.org/wiki?curid=308184", "title": "Železniční trať Cheb – Tršnice – Luby u Chebu", "text": "Železniční trať Cheb – Tršnice – Luby u Chebu\n\nŽelezniční trať 146 Cheb – Tršnice – Luby u Chebu, přezdívaná jako Halštrovská dráha, je jednokolejná neelektrifikovaná regionální dráha v okrese Cheb. Délka této tratě je 26,8 km. Celkové převýšení je 110 metrů. Ve stanici Cheb navazuje mj. na železniční trať Plzeň–Cheb.\n\nV roce 1881 byl založen Spolek pro výstavbu železnice města Schönbach (Luby), který společně se Skalnou podporoval vybudování železničníční tratě Luby – Skalná – Tršnice. O čtyři roky později bylo vydáno usnesení, které zaručovalo, že se za úvěry na stavbu zaručí země Česká. 16. října 1895 obdrželi koncesi ke stavbě šlechtic Jindřich Mattoni, okresní starosta Jan Seidl a hrabě Volkenstein-Trosburg ve Vildštejně, starosta Karl Habermann a c. k. komoří Engelhart v Schönbachu. Projekt zpracoval Ing. Seitz z Vídně, výstavbu prováděla firma Köhrer a syn z Aše. Slavnostní otevření se konalo 29. a 30. června 1900. Náklady na výstavbu činily 2 393 600 korun rakouské měny.\n"}
{"id": "308189", "url": "https://cs.wikipedia.org/wiki?curid=308189", "title": "Freiberg", "text": "Freiberg\n\nFreiberg (doslova: \"svobodné horní město\") je historické a velké okresní město v Sasku v Německu, v podhůří Krušných hor asi v polovině cesty mezi Drážďany a Saskou Kamenicí. Bylo založeno kolem roku 1170 a po staletí bylo centrem těžby stříbra a rud. Z této těžby plynulo jeho bohatství a s dovozem stříbra z Ameriky v 16. století jeho sláva skončila. Nicméně v roce 1765 zde byla založena důlní akademie, nynější Technische Universität Bergakademie Freiberg. Správní oblastí města protéká řeka Freiberská Mulda a dva potoky.\n\nRoku 1168 bylo v lesnaté krajině, která patřila klášteru Altzella, nalezeno stříbro a v následujících letech se sem přistěhovalo množství horníků. Kolem roku 1175 si zde postavil míšeňský markrabí dvorec, dnešní zámek Freudenstein. Po roce 1180 bylo město založeno podle pravidelného plánu, byl založen dóm Panny Marie a kolem roku 1220 postaven kostel sv. Petra. Ve středověku byl Freiberg jedním z největších měst Míšeňska a byla zde také mincovna. Název Freiberg je poprvé doložen roku 1201, městská práva 1233. Kolem roku 1230 vznikla \"Zlatá brána\" (dnes na jižní straně dómu), brzy nato dominikánský a františkánský klášter a roku 1260 městská škola.\n\nPo velkém požáru byl v letech 1485–1512 znovu postaven pozdně gotický dóm a během velké konjunktury v 16. století přestavěno celé město. Většina domů v historické části města má dodnes tuto podobu. Od roku 1541 byl dóm pohřebištěm markrabské rodiny Wettinů, od roku 1550 zde byla první tiskárna a kolem roku 1550 vznikl pro účely těžby důmyslný systém rybníků a kanálů na jihu města. S poklesem ceny stříbra v důsledku španělského dovozu z Ameriky však význam Freibergu upadal a střediskem oblasti se stalo obchodní Lipsko. Roku 1613 zde M. Weigel poprvé použil k ražení štol trhaviny a doly dosáhly hloubky přes 400 m.\n\nZa třicetileté války stál saský kurfiřt nejprve na švédské straně, roku 1632 dobyli Freiberg císařští a po uzavření míru se kurfiřt přidal na jejich stranu. Zámek Freudenstein byl přestavěn v renesančním slohu, ale těžba silně poklesla. V 18. století zde působil slavný varhanář Gottfried Silbermann (dvoje varhany v dómu, jedny v kostele sv. Petra). Roku 1762 porazili Prusové u Freibergu císařské vojsko a roku 1765 zde byla založena druhá nejstarší důlní akademie na světě (po Banské Štiavnici na Slovensku).\n\nRoku 1862 byl Freiberg připojen na železnici a díky tomu začal ve městě nový rozvoj průmyslu. Za druhé světové války bylo město ušetřeno větších škod a vzdalo se sovětské armádě bez boje. Po válce přijalo množství uprchlíků z vybombardovaných sousedních měst i vysídlených Němců, takže počet obyvatel prudce vzrostl. V období NDR se obnovila těžba a zpracování cínu, zinku a olova, způsobila však v okolí těžké škody na životním prostředí. Roku 1970 překročil počet obyvatel 50 000.\n\nV současnosti je hlavním zaměstnavatelem důlní vysoká škola, dále se zde vyrábějí polovodiče a další materiály, fotovoltaické články, přesné přístroje a další. Ve městě jsou dvě gymnázia, řada muzeí, zejména týkajících se geologie a těžby, učňovská šachta a další.\n\nFreiberg jako celek je jedinečnou památkou města s plánem ze 12./13. století, se stovkami domů z doby 1480–1620 a s několika zvláště významnými stavbami:\nDóm Panny Marie, založený kolem 1180 a v současné podobě vybudovaný v letech 1485–1501 je pozdně gotická halová trojlodní stavba s vysokou sedlovou střechou a bohatě členěnou klenbou. V chóru je pohřebiště saské kurfiřtské rodiny Wettinů s mosaznými náhrobky. Ze staršího kostela se zachovala pozdně románská dřevěná skupina Ukřižování (lettner, kolem 1225) a Zlatá brána, skvěle zachovaný stupňovitý portál s bohatou sochařskou výzdobou, při přestavbě umístěný na jižní straně dómu a od roku 1903 pod střechou. Další unikátní památkou je manýristická kamenná kazatelna ve tvaru tulipánu (\"Tulpenkanzel\") z roku 1505 s neuvěřitelně křehkým schodištěm a pozoruhodnou sochařskou výzdobou. Z let 1711–1714 pocházejí velké varhany, jedno z nejlépe zachovaných děl Gottfrieda Silbermanna se třemi manuály, 44 rejstříky a 2574 píšťalami. Naproti jsou druhé, menší varhany téhož mistra. Na věži je řada zvonů, největší z nich „Velká Zuzana“ váží přes 4 tuny a je z roku 1488.\n\nKostel svatého Petra byl založen na nejvyšším bodě města kolem 1210 jako románská basilika se dvěma (čtyřmi?) věžemi, dvě z nich se dodnes zachovaly. Kostel byl několikrát přestavěn, v letech 1401–1440 v gotickém slohu a v letech 1728–1734 v barokním. Roku 1735 byly vysvěceny Silbermannovy varhany. V letech 2003–2005 byl kostel důkladně restaurován.\n\nKostel svatého Mikuláše, založený kolem 1170 a 1753 barokně přestavěný se dvěma románskými věžemi byl po roce 1970 zrušen a slouží příležitostně k různým slavnostem.\n\nHorní náměstí (\"Obermarkt\") o rozměrech 110 × 72 metrů s renesanční radnicí a řadou renesančních a barokních domů s pozoruhodnými portály tvoří dobře zachovaný historický celek.\n\nNepravidelné Dolní náměstí (\"Untermarkt\") navazuje na freiberský dóm a má několik dobře zachovaných pozdně gotických domů z konce 15. století, zejména kanovnický dvůr, nyní městské a důlní muzeum s impozantním štítem.\n\nMohutná pozdně gotická sýpka s vysokou sedlovou střechou na jihovýchodním okraji historického města.\n\nRenesanční zámek Freudenstein z let 1566–1577, kdysi sídlo saských kurfiřtů na jižním okraji historického města, kde předtím už stál knížecí dvorec. Dnes jsou v něm umístěny bohaté mineralogické sbírky \"Terra mineralia\" a důlní archiv uchovávající písemné doklady rudné a uhelné těžby v Sasku.\n\nMěstské divadlo, založené 1790, které nepřetržitě funguje dodnes.\n\nStovky více či méně zachovaných měšťanských domů, často se zachovanými pozdně gotickými ostěními oken a portály, tvoří jedinečný celek, který neruší žádné necitlivé úpravy ani novostavby.\n\n\n\n"}
{"id": "308191", "url": "https://cs.wikipedia.org/wiki?curid=308191", "title": "Prométheova játra", "text": "Prométheova játra\n\nPrométheova játra je kniha napsaná Jiřím Kolářem. Rukopis této rozsáhlé knihy, obsahující verše, prózy, překlady, krátké příběhy a deníkové záznamy pochází z roku 1950. Za dva roky poté byl zabaven při domovní prohlídce v bytě literárního historika a teoretika Václava Černého, a když byl podle jednoho verše identifikován autor, byl Jiří Kolář zatčen. Strávil devět měsíců ve vyšetřovací vazbě. Text byl zhodnocen jako politický pamflet. Kniha vyšla v roce 1979 v samizdatu a v roce 1985 v Torontu v nakladatelství Sixty-Eight Publishers. V roce 1990 pak oficiálně v Československém spisovateli na základě torontského textu. \n\nPrometheova játra jsou tak román-koláž, příp. báseň-koláž. Text je z žánrového hlediska složen z litanií, hovorových záznamů, folkloru velkoměsta, grotesky a hyperboly, cynických výpovědí i pamfletů. Podobný charakter jako Prometheova játra mají i další Kolářovy texty jak z konce 40. let, tak i z 50. let (\"Dny v roce\", \"Očitý svědek\"). Básník navazuje na tendence Skupiny 42, s jejíž činností je spojen i počátek básnické Kolářovy tvorby. V Kolářově textu jsou propojeny básnické proudy od futurismu až po surrealismus. Ztvárňuje nejen realitu své doby, ale i mnohovrstevnost moderní civilizace. \n\nPrometheova játra mají tři základní oddíly: Skutečná událost, Jásající hřbitov a Každodenní komedie. Části 1.-3. tvoří celek tzv. Rod Genorův. Jde o určitý epos o zrodu dementního tyrana (celý rod Genorův je vlastně postaven na procesu degenerace - inspirace L. Klímou). Je to parafráze na dobu nejhoršího stalinismu, kterou básník sám jako mladý muž (35 let) zažil. Hlavním tématem je střetnutí člověka s totalitním systémem. Projevuje se zde vliv existencialismu – tj. nepatřičnosti, neautentičnosti (nemožnosti uskutečňovat život) člověka na tomto světě.\n\nZákladem Skutečné události je v podtatě zveršovaná hospodská výpověď muže, jakéhosi zakladatele fiktivního, nestvůrného \"rodu Genorů\". Příběh sám je pojat i jako formální experiment. Totéž vyprávění s týmiž verši je zpracováno ve dvou částech. Poprvé ho vypráví v krátkých volných verších, podruhé se verše první části stávají jen poloverši téhož textu. Autor v doslovu k této části zkoumá i literární inspirace tohoto textu – byly jí próza Ladislava Klímy Skutečná událost zběhnuvší se v Postmortálii a Helenou Teigovou přeložená povídka Zofie Nałkowské. Text této povídky je i součástí tohoto oddílu. Příběh sám autor zasadil do Vršovic.\n\nDruhý oddíl – Jásající hřbitov – je označen jako výbor z deníku. Je datován 10. lednem 1950 až 10. listopadem 1950. Jde o deníkové zápisky, do nichž jsou vložené básně, záznamy hovorů lidí na ulici, dopisy. Pozadím celého oddílu je kulturní i politická situace v 50. letech, např. Kolář reaguje na Štollův projev o socialistické poezii přednesený na počátku 50. let. Píše dále o Nezvalově obhajobě Halase na téže konferenci. Autor si zaznamenává drobné úvahy nebo postřehy o novinových zprávách, myšlenky o charakteru umění. Některé úvahy – vytrženy z textu – mají charakter přísloví, aforismu. \"„Člověk, který se snaží ze sebe udělat něco víc, než je, učiní ze sebe vždycky zrůdu.“\" Jindy si Kolář sám zajímavé citáty zapisuje, nejčastěji z Ladislava Klímy. Autor se promítá i do osudů jiných spisovatelů, když si např. zapisuje, co ve 36 letech napsali Viktor Dyk, Franz Kafka, František Halas, Richard Weiner, Ignát Herrmann, Jaroslav Hašek, Jaroslav Havlíček, Jiří Weil, Karel Sabina, Josef Jungmann, Charles Baudelaire, Arthur Rimbaud. Dobu, v níž zápisky a básně vznikají, charakterizuje Kolář jako vládu tupců, měšťáků a byrokracie. Takové verše najdeme např. v básni Termiti. Obrazy všedního vršovického života se prolínají se surrealistickými vizemi, např. takový je obraz lidské stádnosti. V textu dále čteme i nevinné mase, která zešílela, křičí jen proto, že může křičet jedno a totéž na pochodující, kteří také nevědí, proč pochodují. Některé verše v této části jsou i grafickou poezií. \n\nVe třetí části, Každodenní komedii, se v jednotlivých oddílech vrací rod Genorův jako skrytý obraz doby. Oddíly jsou: Povrchně o poezii, Věk náboženství, Nejmladší vnuk Genorův, Život chudší než smrt. Kolář experimentuje s veršem podobně jako v první části. Genor v posledním oddílu této části již zcela ztrácí lidství – stává se fantaskní a groteskní vizí, skutečnost se stává hrůznou. Je symbolem smrti. \n"}
{"id": "308198", "url": "https://cs.wikipedia.org/wiki?curid=308198", "title": "Le Grand-Quevilly", "text": "Le Grand-Quevilly\n\nLe Grand-Quevilly je francouzské město v Normandii v departmentu Seine-Maritime. Tvoří třetí největší předměstí města Rouen a nachází se jihozápadně od něj na pravém břehu Seiny.\n\nSousední obce: Canteleu, Le Petit-Quevilly, Sotteville-lès-Rouen, Val-de-la-Haye, Petit-Couronne a Saint-Étienne-du-Rouvray.\n\n\"Počet obyvatel\"\n\n"}
{"id": "308199", "url": "https://cs.wikipedia.org/wiki?curid=308199", "title": "Oskar II.", "text": "Oskar II.\n\nOskar II. (21. ledna 1829 – 8. prosince 1907) byl švédský král od roku 1872 a norský král v letech 1872-1905. Byl mladším synem Oskara I., stoupenec sblížení s Německem. Za jeho vlády došlo k rozpadu švédsko-norské personální unie. Byl také posledním švédským králem, který se nechal korunovat.\n\nNarodil se ve Stockholmu jako princ Oscar Fredrik z Östergötlandu. Byl třetím synem krále Oskara I. a jeho manželky Josephiny von Leuchtenberg. V jedenácti letech vstoupil do námořnictva a roku 1845 se stal podporučíkem. Později studoval na univerzitě v Uppsale, kde se vyznačoval nadáním pro matematiku.\n\nOd roku 1859 byl korunním princem, protože jeho starší bratr Karel XV. neměl mužské potomky a prostřední bratr Gustaf zemřel roku 1852.\n\n18. září 1872 nastoupil po bratrovi Karlovi na švédský a norský trůn. Za jeho života proběhlo pokojné zrušení personální unie mezi Norskem a Švédskem. 7. července 1905 zbavil norský parlament Oskara trůnu a on sám abdikoval 26. října téhož roku. Rovněž odmítl návrh, aby se některý z jeho synů stal norským králem. Na norský trůn poté usedl jeho prasynovec Karel Dánský, který vládl pod jménem Hakon VII.\n\nKrálem Švédska zůstal až do své smrti 8. prosince 1907, současný švédský král Karel XVI. Gustav je jeho prapravnukem. Mezi jeho potomky patří norský král Harald V., belgický král Filip i lucemburský velkovévoda Jindřich I. \n\nV zemích, jimž vládl, se velmi zasazoval o rozvoj vzdělání. Zajímal se o kulturu, zejména literaturu a divadlo. Sám byl literárně činný – napsal mimo jiné své vlastní memoáry, divadelní hru \"Hrad Cronberg\" a jeho sbírka básní, kterou zveřejnil anonymně, vyhrála roku 1858 cenu Švédské akademie. Roku 1881 založil ve své letní rezidenci poblíž dnešního Oslo první open-air muzeum na světě.\n\nByl velkým příznivcem průzkumu Arktidy a spolusponzoroval mnoho polárních výprav.\n\nDne 6. června 1857 se oženil ve Wiesbaden-Biebrichu se Žofií Nasavskou (1836-1913), nejmladší dcerou Viléma, vévody z Nassau, a jeho druhé manželky Pauliny z Württemberku. Skutečnost, že Karel XV. neměl mužského dědice, znamenala, že Oskar a Žofie, potažmo jejich potomci, se stali nejbližšími osobami v následnictví švédského trůnu.\n\n"}
{"id": "308204", "url": "https://cs.wikipedia.org/wiki?curid=308204", "title": "LGBT", "text": "LGBT\n\nLGBT (dříve častěji také GLBT) je zkratka označující lesby, gaye, bisexuály a transgender osoby. Zkratka tak zahrnuje osoby s menšinovým sexuálním zaměřením vůči heterosexuálnímu zaměření (LGB) a osoby s menšinovou sexuální či genderovou identitou (T, příp. též IQ). Užívá se obvykle k souhrnnému označení komunit či hnutí těchto osob a termínů s nimi souvisejících.\n\nObdobí na přelomu 60. a 70. let 20. století v USA krátce po Stonewallských nepokojích v Greenwich Village bývá považováno za počátek moderního homosexuálního hnutí ve světě. Vymezení této menšiny či komunity jako „homosexuální“ však bývá vnímáno jako zjednodušující a zpochybňováno kvůli tomu, že marginalizuje další sexuální menšiny, které sdílejí podobné charakteristiky či osudy. Např. výbor pro gay a lesbické záležitosti Americké psychologické asociace doporučil v roce 1989 autorům odborných textů přistupovat k termínu homosexualita a z něj odvozených výrazů jako k zastaralým a neadekvátním.\n\nS postupnou emancipací jednotlivých menšin se začalo používat sousloví „gay a lesbický“ a od něj odvozená zkratka GL (též G/L nebo G&L), v pozdních 80. letech 20. století doplněná o B pro bisexuální osoby. V souvislosti s oživením veřejného angažmá lidí s transgender identitou („trans lidí“) na přelomu 80. a 90. let byla zkratka rozšířena ještě o písmeno T. Přibližně ve stejné době se navíc písmeno L začalo více objevovat na prvním místě zkratky, a to v souvislosti s větším prosazováním lesbické části hnutí a feministického proudu v ní. Vznikla tak obecně užívaná zkratka LGBT.\n\nNověji se pak objevovalo další rozšíření zkratky o intersexuály, tedy na LGBTI a někdy také o Q reprezentující queer lidi, tedy takové, kterým jsou mantinely tradičních sexuálních a genderových identit úzké. Ačkoli se někdy termín queer používá jako zastřešení všech ostatních menšinových sexuálních identit, v jiných zdrojích je stavěn na roveň ostatních a připojován do zkratky LGBTIQ. Písmeno Q též někdy v angličtině představuje tzv. „questioning“, tedy nejisté, nevyhraněné osoby. Objevují se i varianty zahrnující písmena A pro asexuály, U pro „unsure“, C pro „curious“, SA pro „straight allies“ či F pro „fetish“ (jako třeba komunitu lidí vyznávajících životní styl BDSM).\n\nNové zkratky jsou obvykle uplatňovány i zpětně do doby, kdy je LGBT hnutí nepoužívalo nebo ani neexistovalo (což někdy bývá předmětem kritiky).\n\nPostupem času se jednotlivé komunity snaží prosadit svá práva, a to po celém světě. V České republice je od roku 2011 každoročně konán festival Prague Pride, kde se příslušníci sexuálních menšin a jejich podporovatelé setkávají a diskutují mimo jiné o stavu práv.\n\nV politickém spektru se podporou LGBT práv vyznačují zejména levicové strany, směrem doprava podpora klesá. Častým problémem stran je jak zaměření, tak i to, co by ze situace mohly vytěžit. Hlavním argumentem je, že lidé žijící v 21. století by se měli věnovat i problémům, kterým se dříve vyhýbali.\n\n\n"}
{"id": "308208", "url": "https://cs.wikipedia.org/wiki?curid=308208", "title": "Izraelský institut pro biologický výzkum", "text": "Izraelský institut pro biologický výzkum\n\nIzraelský institut pro biologický výzkum (hebrejsky: המכון למחקר ביולוגי בישראל, anglicky: \"Israel Institute for Biological Research, IIBR\") je vládní obranný výzkumný institut specializující se v oblasti biologie, farmaceutické chemie a ekologických věd. Nachází se ve městě Nes Cijona v Izraeli, přibližně 20km jižně od Tel Avivu. Má zhruba 350 zaměstnanců, z čehož 150 je vědců.\n\nInstitut je pod přímým dohledem kanceláře premiéra Státu Izrael a úzce spolupracuje s vládními agenturami. Podílí se na mnoha veřejných projektech, na kterých spolupracuje s mezinárodními výzkumnými organizacemi (vládními i nevládními) a univerzitami. Výsledky jeho studií jsou často publikovány v národních a mezinárodních vědeckých publikacích.\n\nInstitut byl založen roku 1952 profesorem Ernstem Davidem Bergmannem, vědeckým poradcem premiéra Davida Ben Guriona, a Dr. Alexandrem Keynanem z ministerstva obrany. Alexander Keaynan byl pak prvním ředitelem institutu.\n\nMezi oblasti zkoumání a výzkumů institutu patří:\n\nInstitut má také neveřejnou oblast výzkumu. Vzhledem k utajení a obrannému charakteru, se všeobecně předpokládá, že institut vyvíjí vakcíny a protilátky k chemickým a biologickým zbraním.\n\n"}
{"id": "308213", "url": "https://cs.wikipedia.org/wiki?curid=308213", "title": "INTERFET", "text": "INTERFET\n\nINTERFET (International Forces East Timor) probíhající od září 1999 do února 2000 byla druhou mezinárodní misí ve státu Východní Timor. Během ní působilo na Timoru celkem 5000 zahraničních vojáků a 1300 policistů.\n\nNa INTERFET navázala policejní mise UNTAET.\n\nV roce 1999 na základě referenda organizovaného OSN po podepsání dohody mezi Indonésií a Portugalskem se 78% obyvatel vyjádřilo pro nezávislost Východního Timoru na Indonésii. V období před referendem a během něj bylo milicemi FALINTIL (Forcas Armadas de Libertacao Nacional de Timor Leste) zabito až desetitisíce civilistů. Během těchto bojů bylo zničeno až 70 % infrastruktury a zavládl hladomor.\n\nOoperace INTERFET navázala na operaci UNAMET (červen – říjen 1999), která však byla spojena pouze s organizováním referenda. Po vlně nepokojů, které vznikly proti osamostatnění Východního Timoru, se OSN rozhodla vyslat na ostrov mírovou misi. Jednotka se skládala z hlavních sil, které tvořila vojska:\nDále se mise účastnili vojáci z Itálie, Pákistánu, Argentiny, Fidži, Bangladéše, Jižní Korey a Malajsie.\nVojskům sloužila obrněná vozidla sloužila M113 v počtu 110 ks a ASLAV v počtu 29 ks. Jako těžké zbraně byly k dispozici minomety ráže 81 mm. Ve výzbroji vojsk se nacházely pistole Browning HP, útočné pušky Steyr AUG, kulomety L7, kanony M242 a granátomety M79.\n\nMise se účastnily vrtulníky OH-58 Kiowa, UH-60 Black Hawk a SH-3 Sea King a byly při ní nasazeny také bezpilotní průzkumné letouny zaplacené nadnárodními ropnými společnostmi.\n\nNámořní podporu zajišťovaly 2 fregaty.\n\n"}
{"id": "308215", "url": "https://cs.wikipedia.org/wiki?curid=308215", "title": "Seznam LGBT organizací", "text": "Seznam LGBT organizací\n\nDo tohoto seznamu LGBT organizací jsou řazeny organizace, která působí v rámci gay hnutí nebo lesbického hnutí (historie homosexuálních hnutí se počítá od Stonewallských nepokojů v roce 1969), aktivismu ve prospěch transgender osob nebo v rámci LGBT aliance těchto hnutí, která se zformovala od poloviny 90. let 20. století.\n\nEvropa\nAsie\nSeverní a Střední Amerika\nJižní Amerika\nAustrálie a Oceánie\nAfrika\n"}
{"id": "308221", "url": "https://cs.wikipedia.org/wiki?curid=308221", "title": "Svalové vlákno", "text": "Svalové vlákno\n\nSvalové vlákno je základní stavební jednotka příčně pruhovaného (kosterního) svalu. Ve skutečnosti se jedná o typ myocytu (svalové buňky, konkrétně tzv. rhabdomyocyt), která je vícejaderná a dosahuje značné délky. Jedno svalové vlákno má sice průměr jen asi 10 – 100 µm, ale může být dlouhé až 40 cm (tzn. délka nejdelších svalů). Svalová vlákna jsou uspořádána do snopců. \n\nSvalové vlákno vzniká z jednojaderných myoblastů, které splývají v mnohojaderná svalová vlákna. Mnohojaderný útvar se obecně nazývá syncytium. \n\nPovrch svalového vlákna je pokryt sarkolemou. Uvnitř svalového vlákna jsou uspořádány myofibrily, účinná složka svalu, která obsahuje kontraktilní proteiny aktin a myosin.\n"}
{"id": "308228", "url": "https://cs.wikipedia.org/wiki?curid=308228", "title": "Telekineze", "text": "Telekineze\n\nTelekineze (z řečtiny: \"tele\" – vzdálenost, vzdálený, \"kineze\" – pohyb; doslova „vzdálený pohyb“) nebo též psychokineze (\"psyché\" – mysl, duše, psychika; doslova „pohyb myslí“) je pojem označující vyvolání pohybu předmětu „silou myšlenky“. Jinak řečeno je to schopnost pouze pomocí vůle ovlivňovat objekty na fyzické úrovni. Příkladem může být pohybování s objektem, jeho deformace (např. ohýbání), ale rovněž i ovlivňování výstupů (výsledků) generátoru náhodných čísel.\n\nPodle většiny vědců nebyla existence telekineze přesvědčivě prokázána ani věrohodně předvedena.\n\nTelekineze je vedle telepatie asi nejznámější z údajných „PSI schopností“; dalšími by měly by být např. \"pyrokineze\" (tj. vytváření či ovládání ohně myslí; termín použil poprvé americký spisovatel hororu Stephen King v románu \"Žhářka\", v originálu \"Firestarter\"), \"hydrokineze\" (ovládání vody), \"aerokineze\" (ovládání plynů), \"biokineze\" (ovládání živé hmoty – změna barvy, délky vlasů, barvy očí atd.), \"elektrokineze\" (ovládání elektřiny), \"atmokineze\" (ovládání počasí), \"chronokineze\" (ovládání vnímání toku času), \"geokineze\" (změna průsvitnosti, čirosti a tvaru krystalických látek) a \"lumokineze\" (ovládání světla – nahuštění fotonů). Názvy těchto „schopností“ však zhusta vycházejí z chybné etymologie slova telekineze: základem je slovo \"kineze\" tedy \"pohyb\", nikoliv \"ovládání\" určitého fenoménu (srovnej slovo „psychokineze“, které by analogicky a chybně znamenalo „ovládání mysli“, namísto správného „pohyb myslí“).\n\nVe skutečnosti není telekineze totéž co tzv. psychokineze. V pojmu psychokineze je de facto již obsažena parapsychologická a ezoterická interpretace jevů obecně označovaných za telekinezi. Podle většiny ezoteriků i parapsychologů má totiž být telekineze vyvolávána tzv. mentální či psychickou silou, kdy je zcela mylně a nelogicky ryze fyzikální pojem \"síla\" spojován s psychikou či \"duševní\" činností lidského jedince.\n\n\n"}
{"id": "308229", "url": "https://cs.wikipedia.org/wiki?curid=308229", "title": "Thal", "text": "Thal\n\nThal (sídlo v Rakousku poblíž Štýrského Hradce) (vyslovováno ) je městys v Rakousku a předměstí Štýrského Hradce. Vesnice je 2 míle od okraje Štýrského Hradce. Počet obyvatel je . Vesnice má moderní kostel – kostel sv. Jakuba, ale vesnice je nejvíce známa jako rodiště Arnolda Schwarzeneggera. Schwarzenegger zde žil do svých 19 let a později zde ve svém rodném domě otevřel Muzeum Arnolda Schwarzeneggera.\n\n"}
{"id": "308234", "url": "https://cs.wikipedia.org/wiki?curid=308234", "title": "Synagoga v Hradci Králové", "text": "Synagoga v Hradci Králové\n\nSynagoga v Hradci Králové je dřívější královéhradecká židovská modlitebna, která byla postavena v letech 1904–1905 na nároží dnešní Pospíšilovy třídy a třídy Čs. armády. Jedná se o jednu z největších a nejzajímavěji architektonicky řešených staveb svého druhu ve střední Evropě.\n\nDvoukřídlá nárožní budova s podzemním podlažím, přízemím a třemi patry, přičemž nároží svírá tupý úhel. Obě křídla mají obdélníkový půdorys, přičemž\nvedlejší křídlo je do hlavního, modlitebního, jakoby zaklesnuté. Exteriér synagogy je vyvedený v dobovém secesním slohu s inspirací v maurském stylu. V přízemí je umístěna mosazná pamětní deska s Davidovou hvězdou a odlitým nápisem „Zde sloužil svému bohu lid židovské obce“.\n\nNová synagoga byla vystavěna jako náhrada za starší modlitebnu v čp. 67 mezi lety 1904–1905 architektem Václavem Weinzettlem a stavitelem Karlem Šťastným. Funkce zednického mistra se zhostil František Černý. Varhany vyrobila a dodala firma na výrobu varhan Jana Tučka z Kutné Hory. Truhlářské práce v zimní modlitebně provedl truhlář Josef Hlavatý a výmalbu interiéru synagogy provedl malíř Rudolf Tomášek z Hořic. Slavnostně byla vysvěcena 24. září 1905.\n\nKromě vlastního modlitebního sálu, který je pojat v neologickém ritu, se v budově nacházel byt rabína, šámese, domovníka a zasedací síň s archivem. První drobnější úprava interiéru proběhla již v roce 1934, kdy 20. dubna toho roku oznámila izraelská náboženská obec, že zřídí v bytě rabína místo spíže koupelnu. Bohoslužby se zde konaly do druhé světové války. Projevy českého antisemitismu v roce 1939 dospěly až k pokusům o vyhození synagog v Dobříši, Praze, Plzni a také v Hradci Králové do vzduchu.\n\nPo druhé světové válce byla krátce využita jako modlitební prostor obnovené židovské náboženské obce. Pro úbytek věřících byla zrušena. Jako značně zchátralou ji v 1960 odkoupila Státní vědecká knihovna, která ji zrekonstruovala a interiér byl přestavěn a využit pro její potřeby. Mnohem rozsáhlejší rekonstrukce budovy započaly až v roce 1968. Na řadu přišly úpravy interiéru a provedení světelné elektroinstalace. Roku 1970 skončily úpravy interiéru synagogy na sklad knih, který byl zkolaudován 15. ledna 1971. Roku 1985 došlo k výměně střešní krytiny za novou měděnou. V roce 1996 proběhlo rozšíření půjčovny knih do 2. patra. V následujících dvou letech došlo k rekonstrukci krovu a kopule budovy. V roce 2006 došlo na obnovu uliční fasády. Roku 2007 byla budova synagogy navrácena židovské obci v Praze, která ji hodlá využívat multifunkčně. Hned v následujícím roce se knihovna přestěhovala do nového knihovnicko-informačního centra.\n\n"}
{"id": "308243", "url": "https://cs.wikipedia.org/wiki?curid=308243", "title": "Fiat Strada", "text": "Fiat Strada\n\nFiat Strada je pickup postavený na základu Fiatu Palio. Vyrábí ho automobilka Fiat od roku 1996 ve městě Betim, které se nachází ve státě Minas Gerais v Brazílii. Strada má nosnost 700 kg a nákladový prostor 1100 l. V roce 2001 proběhl první facelift a v roce 2004 byla modernizována podruhé.\n"}
{"id": "308244", "url": "https://cs.wikipedia.org/wiki?curid=308244", "title": "Ahu Tongariki", "text": "Ahu Tongariki\n\nAhu Tongariki je největší \"ahu\" nalézající se na jižním pobřeží Velikonočního ostrova, nedaleko sopky Poike. Plošina ahu je více než sto metrů dlouhá a okolo dvou metrů vysoká. Na \"ahu\" je vztyčeno 15 soch Moai, včetně nejtěžší dokončené a vztyčené sochy, vážící 86 tun.\nAhu Tongariki bylo hlavní centrum Hotu Iti, svazu východních domorodých obyvatel Velikonočního ostrova.\n\nRoku 1960 bylo Ahu Tongariki zničeno vlnou tsunami, která odnesla sochy až do vzdálenosti 150 metrů směrem do vnitrozemí. Tsunami bylo vyvoláno zemětřesením u chilského pobřeží. V letech 1992 až 1995 byla Ahu Tongariki, se souhlasem chilské vlády, zrestaurována japonským týmem pod vedením chilských archeologů Claudia Cristina a Patricia Vargas.\n\n\n\n"}
{"id": "308246", "url": "https://cs.wikipedia.org/wiki?curid=308246", "title": "Clay Regazzoni", "text": "Clay Regazzoni\n\nGianclaudio Giuseppe „Clay“ Regazzoni (5. září 1939, Porza, Švýcarsko – 15. prosince 2006 u města Fontevivo u Parmy, Itálie) byl švýcarský automobilový závodník, pilot formule 1.\n\nVe formuli 1 závodil v letech 1970 - 1980, vyhrál 5 Grand Prix. Po těžké nehodě při Grand Prix USA v roce 1980 musel kariéru ve formuli 1 ukončit. Zůstal s ochrnutou dolní polovinou těla upoután na invalidní vozík, přesto se ale později dál věnoval závodění, například v Rallye Paříž-Dakar. Pracoval také jako televizní komentátor.\n\nSe závoděním začal poměrně pozdě, zásluhu na tom, že se dopracoval až do formule 1, měl především jeho krajan a přítel Silvio Moser. V dobách, kdy neměl ani finanční ani technickou podporu, mu poskytl své zázemí. Zlom v kariéře švýcarského pilota nastal v roce 1970, kdy vyhrál titul mistra Evropy F2 a úspěšně vstoupil do světa Velkých cen v barvách stáje Ferrari. Absolvoval pouze dvě třetiny mistrovství (střídal se s Italem Ignaziem Giuntim), ale i přesto skončil třetí v konečném hodnocení. Kvalita vozů Ferrari však postupně klesala, navíc v roce 1972 zničil několik vozů a Ferrari ho propustil v nelibosti. Za 60 000 liber přešel ke stáji BRM, ale na britském voze zažil vůbec nejhorší sezónu v F1. Vrátil se zpět do stáje Ferrari a společně s Niki Laudou vytvořili vynikající týmovou dvojici. V roce 1974 měl na dosah mistrovský titul, ale několik smolných událostí ho o něj připravilo (špatná práce mechaniků v Monaku a Rakousku, v Belgii mu došlo palivo). Získal pouze titul vicemistra s tříbodovým odstupem za Emersonem Fittipaldim. Od roku 1975 už byl ve stínu Nikiho Laudy, ale to neznamená, že nedokázal mnohokrát svou bojovnost a zajel výborné závody (Itálie 1975, USA-západ 1976). Jeho druhé působení u Ferrari ukončily obchodní zájmy, za jeden z důvodů pak byla dodatečně udávána jeho vina na kolizi s Laudou ve Velké ceně Anglie.\nPokoušel se získat kontrakt ve stáji Brabham, ale jednání s Ecclestonem zkomplikovalo rozpuštění stáje Penske - šéf Brabhamu neváhal a podepsal kontrakt s Watsonem značně výhodněji. Svou licitací přišel o šanci startovat ve špičkovém týmu, nakonec přijal nabídku Mo Nunna a startoval za Ensign. Další rozčarování nastalo, když pro rok 1978 podepsal smlouvu se Shadow, a až poté se dozvěděl, že tým opustila většina klíčových zaměstnanců. Rok v americkém týmu byl pro něj velkým rozčarováním a začal tu zažívat jev, na který nebyl zvyklý - dělalo mu potíže se kvalifikovat do závodu.\nKdyž pro sezónu 1979 odmítl angažmá u Williamsu Hans-Joachim Stuck, obrátil se Frank Williams na Claye. A „Rega“ v britské stáji zažil dokonalou renesanci. Nadchl soubojem se Scheckterem v Monaku (2. místo) a v Anglii dokázal po dlouhých třech letech vyhrát svou celkově pátou Grand Prix. Williams se i přes jeho úspěchy na konci roku rozhodl nahradit jej mladším Reutemannem. Vrátil se nazpět do stáje Ensign, protože šéf stáje Mo Nunn si zajistil slibnou podporu British Leyland. Jenže už ve čtvrtém závodě v americkém Long Beach se u jeho vozu zlomil brzdový pedál a „Nezničitelný“, jak se také Regazzonimu říkalo, narazil do půldruhatunového betonového bloku. Zranil si dvanáctý obratel, ochrnul na spodní polovinu těla a skončil na invalidním vozíku.\n\nI jako paraplegik se zařadil do závodnického života – komentoval závody formule 1, rozvíjel program pro tělesně postižené řidiče a dokonce vyrazil na Rallye Dakar 1988 s vozem Tatra 815. Zahynul 15. prosince 2006 při nehodě svého automobilu na dálnici u Fonteviva západně od Parmy.\n\n"}
{"id": "308251", "url": "https://cs.wikipedia.org/wiki?curid=308251", "title": "Vlastimila Vrabcová", "text": "Vlastimila Vrabcová\n\nVlastimila Vrabcová (* 17. května 1944 ) je politička České strany sociálně demokratické. Působí též jako zastupitelka a radní v městské části Praha 3 a ředitelka mateřské školy. Ve volbách v roce 2006 kandidovala za ČSSD do Senátu PČR za volební obvod č. 26, ale vypadla v prvním kole se ziskem 10,64 % hlasů.\n\nJe vdaná, manželem je chartista Václav Vrabec.\n\n"}
{"id": "308253", "url": "https://cs.wikipedia.org/wiki?curid=308253", "title": "Očová", "text": "Očová\n\nOčová (maďarsky \"Nagyócsa\", do 1902 \"Ocsova\") je obec na Slovensku v okrese Zvolen. V roce 2013 zde žilo 2 603 obyvatel. Leží na východním okraji Zvolenské kotliny, přibližně 12 kilometrů východně od Zvolenu.\n\nPrvní písemná zmínka o obci pochází z roku 1351, kdy se obec nazývala \"Ochowa\".\n\n\n"}
{"id": "308254", "url": "https://cs.wikipedia.org/wiki?curid=308254", "title": "Agyrtidae", "text": "Agyrtidae\n\nAgyrtidae (primitivní mrchožrouti) jsou malá čeleď polyfágních brouků Jsou nalézáni hlavně v teplejších částech severní polokoule a na Novém Zélandu. Živí se na rozkládajících zbytcích organického původu.\n\nAgyrtidae jsou malí nebo středně velcí brouci (délky 4-14 mm). Obvykle mají oválné tělo, ale brouci podčeledi Pterolomatinae jsou nápadně podobní střevlíkům.\n\nV současnosti je známo kolem 60 druhů. Čeleď je rozdělena do tří podčeledí:\n\n"}
{"id": "308258", "url": "https://cs.wikipedia.org/wiki?curid=308258", "title": "7 × 57 mm Mauser", "text": "7 × 57 mm Mauser\n\nNáboj 7 × 57 a 7 × 57R patří v dnešní době k loveckým nábojům využívaným k lovu veškeré evropské, ale i severoamerické zvěře, snad jen s výjimkou aljašského medvěda. Dokonce se uvádí, že angličan Bell, známý lovec africké zvěře, s ním úspěšně lovil i slony.\n\nU ráže 7×57 jde původně o vojenský náboj, zkonstruovaný Paulem Mauserem v roce 1892 pro jeho pušku model 92. Náboj navazuje na už osvědčené typy 8×57 anebo 6,5×57. Prvním zákazníkem byla španělská armáda. Tady byl používaný více než 50 let; dalšími uživateli byli Búrové (Búrské války). Zbraně Mauser ráže 7×57 se držely po dlouhá léta jako standardní vojenské pušky. Až během 2. světové války a v období po ní, kdy dochází k zavádění samonabíjecích či automatických pušek, nastává úpadek používání této ráže jako vojenského náboje.\n\n\nKromě skvělé pověsti při vojenském využití zaujal 7x57 značnou pozornost jako sportovní a později i jako lovecký náboj. I když jeho význam poklesl ve prospěch modernějších ráží, drží se v nabídce všech větších výrobců střeliva.\n"}
{"id": "308261", "url": "https://cs.wikipedia.org/wiki?curid=308261", "title": "Parodia", "text": "Parodia\n\nParodia je rod kaktusovitých, pocházející z Brazílie, Paraguay, Argentiny a Bolívie. Celkem je popsáno asi 100 druhů těchto rostlin. Jsou pojmenovány podle argentinského botanika Parodiho. Tvar je kulovitý nebo sloupovitý. Květy vyrůstají z temene rostliny. Semena jsou malá až mikroskopická, kaktusy ze začátku rostou pomalu, potom je růst normální. Při pěstování vyžadují čerstvý vzduch.\n\n \n"}
{"id": "308263", "url": "https://cs.wikipedia.org/wiki?curid=308263", "title": "Zuzana Bydžovská", "text": "Zuzana Bydžovská\n\nZuzana Bydžovská (* 10. října 1961 Most) je česká filmová a divadelní herečka, držitelka tří Českých lvů. Pochází z lékařské rodiny, má dvě děti.\n\nPo ukončení studií na Státní konzervatoři v Praze se stala členkou hereckého souboru Divadla Na zábradlí. V letech 1990–2000 hrála v Národním divadle a od divadelní sezóny 2000/2001 je opět členkou Divadla Na zábradlí. Hostuje v divadlech Ungelt a Kalich.\n\nDebutovala v roce 1973 ve filmu režisérky Věry Šimkové-Plívové \"Přijela k nám pouť\". Stala se jednou z nejobsazovanějších českých hereček, zahrála si ve filmech \"Ten svetr si nesvlíkej\", \"Jestli jednou odejdu\". Za roli matky ve filmu Tomáše Vorla \"Gympl\" obdržela Českého lva 2007 za nejlepší herecký výkon ve vedlejší roli. Poslední filmovou rolí je postava statkářky ve filmu \"Venkovský učitel\" režiséra Bohdana Slámy, kde si zahrála po boku Pavla Lišky. Za tuto roli taktéž obdržela cenu Český lev, tentokrát za nejlepší ženský herecký výkon v hlavní roli, a rovněž cenu na Stockholmském filmovém festivalu.\n\n\n\n\n\n\n\n \n"}
{"id": "308264", "url": "https://cs.wikipedia.org/wiki?curid=308264", "title": "Manuel Noriega", "text": "Manuel Noriega\n\nManuel Antonio Noriega (11. února 1934 – 29. května 2017) byl panamský generál a samozvaný diktátor v letech 1983-1989. Nikdy nebyl oficiálním prezidentem Panamy, ale \"de facto\" řídil Panamu až do konce roku 1989.\nNejdříve byl spojencem Spojených států a od 50. let do 80. let 20. století pracoval i pro CIA. Později se orientoval nacionalisticky a protiamericky. Podporoval obchod s drogami, porušoval embargo Kuby. Následně jej Spojené státy obvinily ze špionáže pro Kubu pod vládou Fidela Castra. Nato Noriega změnil svoji rétoriku a začal veřejně označovat Spojené státy za nepřítele.\n\nBěhem invaze Spojených států do Panamy se Noriega ukrýval a strávil i několik týdnů na velvyslanectví Svatého stolce v Panamě pod jeho ochranou jako uprchlík. Americké armádní jednotky oblast uzavřely a obléhaly velvyslanectví. Součástí obléhání byl i psychologický nátlak, jenž zahrnoval pouštění hlasité hudby atd. Armádní jednotky nemohly vtrhnout dovnitř a Noriegu zatknout, protože budova vyslanectví i jeho pozemek byly majetkem a suverénním územím Svatého stolce a byly pod ochranou Vídeňské úmluvy. \n\n3. ledna se Noriega vzdal, byl zatčen a odvezen na Floridu, kde byl obviněn dle federálních zákonů a postaven před soud. Mimo jiné byl obviněn z pašování drog, vydírání a finančního podvodu. Na lavici svědků usedli i někteří z jeho bývalých spojenců i jeho nepřátelé. Noriega byl nakonec shledán vinným a 16. září 1992 byl odsouzen na 40 let. V roce 1999 mu byl tento trest zmírněn na 30 let.\n\nO extradici Noriegy požádala v roce 1999 Panama, aby se zde zpovídal ze zločinů, jež se staly během jeho vlády. V nepřítomnosti byl v roce 1995 odsouzen na 20 let odnětí svobody. O jeho vydání požádala rovněž Francie, která jej odsoudila za finanční podvod na 10 let. V roce 2010 byl vydán Francii, kde strávil 1 rok ve vazbě. V prosinci 2011 jej Francie vydala do Panamy.\n\nV březnu roku 2017 se podrobil kvůli nálezu nádoru operaci mozku, posléze se mu spustila krvácení, která se nedařilo zastavit a upadl do kómatu. Na následky krvácení 29. května téhož roku také zemřel.\n\n"}
{"id": "308269", "url": "https://cs.wikipedia.org/wiki?curid=308269", "title": "Horalka", "text": "Horalka\n\nHoralka má více významů:\n\n\n\n"}
{"id": "308274", "url": "https://cs.wikipedia.org/wiki?curid=308274", "title": "Televize", "text": "Televize\n\nTelevize (z řeckého \"tele\" – daleko a latinského \"vize\" – vidět) je široce používané jednosměrné dálkové telekomunikační a plošné vysílání (tzv. \"broadcasting\") a zároveň individuální přijímání televizního vysílání, tedy kombinace obrazu a zvuku (videa) do televizoru. Komerčně se začala televize využívat od 30. let 20. století, postupně se dostala do domácností a stala se významným zdrojem zábavy a informací.\n\nPojem televize značí i kromě plošného vysílání a následného příjmu signálu i samotnou produkci obsahu, tedy video tvorbu určenou pro masmediální produkci skrze televizní vysílání. Společnosti, které se touto tvorbou zabývají jsou též nazývány televize. Rozlišujeme tři typy televizí: státní, veřejnoprávní a soukromé.\n\nPrvní pokusy o přenos obrazu se uskutečnily v polovině 19. století. V roce 1884 byl patentován Nipkowův kotouč, tzv. elektrický teleskop, kde funguje princip mechanického rozkladu obrazu na světelné body pomocí rotujícího kotouče (spirálově uspořádané body). Jednalo se o počátek mechanického systému přenosu (předvedeno na světové výstavě v Paříži 1900). Na jeho základě byl v roce 1925 proveden první televizní přenos Logie Bairdem. Vývoj přenosu video obrazu následoval krátce po započetí experimentování s jednorázovým záznamem reality, pojmem nyní známý jako fotografie.\n\nRoku 1843 formuloval Alexandr Bain (skotský hodinář) tři principy přenosu obrazu na dálku:\n\n\nV roce 1897 vynalezl Ferdinand Braun katodový oscilograf.\n\nPočátky elektronických televizních přijímačů spadají do přelomu 19. a 20. století, kdy byla vynalezena katodová trubice (CRT). V roce 1923 vynalezl Kosma Zworykin snímací elektronku – ikonoskop přijímací elektronky. Na počátku 30. letech 20. století byly převeden první přenos i příjem skrze CRT. První televize v Československu byla sestavena v roce 1935 docentem Jaroslavem Šafránkem. V Česku se ujal pro takové televize pojem elektronkové televize.\n\nVe 30. letech 20. století získává převahu elektronický princip. Mechanický dokázal přenést 1000 bodů/s. Elektronický v roce 1978 až 12,5 mil. bodů/s.\n\nV Anglii, Sovětském svazu, USA, Francii a Německu probíhají první experimentální TV vysílání. 22. března 1935 v Berlíně proběhlo vůbec první pravidelné vysílání. Vysílalo 90 minut, třikrát týdně. 2. listopadu 1936 začíná pravidelně vysílat BBC (na 300 majitelů TV).\n\nPrincip barevné televize byl patentován v roce 1897 polským vynálezcem Jan Szczepanikem. První projekt s barevnou televizí byl vytvořen v roce 1908 v Německu. První pokusy s vysíláním v barvách ve Spojených státech amerických se odehrály v roce 1941 na kanálu NBC, krátce nato i na CBS. První plošné vysílání barevné televize proběhlo ve Spojených státech v roce 1954, prvenství obdržel seriál The Marriage (Manželství), vysílaný na stanici NBC. Masovější rozšíření barevných televizí mezi publikum se uskutečnilo až v 70. letech. \n\nV tehdejším Československu se první pokusy s televizním vysílání v barvách odehrály v 2. polovině 60. let, ale pravidelné vysílání v barvách bylo spuštěno až v květnu 1973.\n\nPrincip digitálního přenosu televizního vysílání byl objeven v roce 1990 japonskou společností MUSE. V digitálním vysílání je přenášen pouze digitální údaj o obrazu, který je následně na přijímači věrohodně reprodukováván, zatímco při analogovém přenosu se vzduchem přenáší celý televizní obraz. V České republice před nástupem digitalizace se přenášely vodorovné proužky natočeného snímku spolu s informací o jejich poloze. V přijímači se proužky poskládaly do původního obrazu a divákovi se promítalo 25 snímků za vteřinu.\n\nChytrá televize je druhem přijímače televizního vysílání, která kromě prostého příjmu televizního signálu má v sobě buď proprietární systém nebo operační systém, který slouží k interakci uživatele s dalším multimediálním obsahem, který není založen na okamžitém přenosu a příjmu vysílaného televizního signálu, ale může s ním interagovat nehledě na televizní vysílání. Chytré televize umožňují i připojení k internetu a nabízí se tak možnost sledování videí a filmů kdykoli, s čímž se pojí i služby souhrnně nazvané video on demand (video na vyžádání). Více populární se stává služba video na vyžádání, kde se platí předplatné (například Netflix, Amazon Prime Video).\n\nTelevizní vysílání je přenášeno prostřednictvím rádiových vln, většinou mezi 52 a 600 MHz, což odpovídá velmi krátkým vlnám či ultra krátkým vlnám. Příjem signálu je prováděn skrze anténu. Pozemní vysílání je jediné, které umožňuje plošné vysílání.\n\nVysílání kabelové televize je pomocí vysokofrekvenčních rádiových vln prostřednictvím koaxiálního nebo optického kabelu.\n\nSatelitní vysílání je zprostředkováváno přes satelity obíhající Zemi. Příjem signálu je prováděn skrze parabolickou anténu.\n\nProstřednictvím internetu lze též šířit televizní vysílání, daná stanice umožňuje sledování přímo přes její stránky nebo přes zprostředkovatele, kde je v nabídce více televizí. Populární jsou i služby video na vyžádání, konkrétně ty, které fungují ve formě předplatného.\n\nTelevizní standard se vyvíjel od třicetiřádkového obrazu (Telehor 30) až po francouzský standard HDTV (1080 řádků). Nejstarším dodnes používaným standardem je americký NTSC (525 řádků, 29,97 Hz, prokládaný) existující od roku 1941. V Evropě se používá norma 625 řádek, 25 Hz, prokládané, s rozšířením PAL a starším SECAM pro barevný obraz.\n\n\nV roce 1998 začaly USA a Británie vysílat terestriálně digitálně (DVB-T) (do té doby digitálně pouze ze satelitů (DVB-S) nebo přes kabel (DVB-C)). V Česku bylo digitální vysílání (DVB-T) zahájeno 21. října 2005. V roce 2020 proběhne plošný přechod na DVB-T2.\n\n\n\nRoku 1935 doc. Jaroslav Šafránek (fyzikální ústav UK Praha) předvedl přijímací televizní aparaturu (měla 30 řádků a fungovala na principu mechanického rozkladu).\n\nNa Mezinárodní rozhlasové výstavě (MEVRO) byl v roce 1948 prezentován úplný kamerový řetězec v elektronickém systému. Začal se vyrábět televizní přijímač Tesla. Ještě téhož roku, 4. července, proběhl 1. přímý televizní přenos z XI. všesokolského sletu na pražském Strahově.\n\n1. května 1953 začalo první pravidelné zkušební veřejné vysílání. Studia v té době byla v Praze, Brně, Ostravě a Bratislavě. V roce 1953 se v ČSR prodala 355 televizorů TESLA. Televizor tehdy stál 4000 Kčs. V září 1961 mělo koncesi 1 mil. majitelů televizních přijímačů, v roce 1963 již 1,5 mil. majitelů. Televize vysílala v roce 1953 3 dny v týdnu, 1954 4 dny, 1955 5 dní, 1958 7 dní.\n\nV roce 1966 bylo zahájeno první televizní reklamní vysílání, 1970 začal vysílat druhý program, 1973 bylo spuštěno pravidelné barevné vysílání.\n\n\n"}
{"id": "308276", "url": "https://cs.wikipedia.org/wiki?curid=308276", "title": "Habemus Papam", "text": "Habemus Papam\n\nHabemus Papam je oznámení, které je řečeno v latině a oznamuje, že konkláve zvolilo nového papeže.\n\nOhlášení je učiněno kardinálem-protojáhnem z centrálního balkonu Baziliky sv. Petra ve Vatikánu (tzv. \"lodžie požehnání\"). Po tomto ohlášení nově zvolený papež přijde před věřící, kteří jsou shromážděni na náměstí sv. Petra a očekávají jeho první požehnání Urbi et Orbi.\n\nLatinsky:\n\n\nKřestní jméno nového papeže se uvádí v latinské podobě a v akuzativu, příjmení se neskloňuje (tedy např. \"Georgium Marium Sanctae Romanae Ecclesiae Cardinalem Bergoglio\"), papežské jméno může být uvedeno v genitivu (častěji) nebo v akuzativu. Pořadové číslo u papežského jména může a nemusí být uvedeno.\n\nČesky:\n\n\nPři ohlášení \"Habemus Papam\" kardinál Jorge Medina Estévez dne 19. dubna 2005 zahájil oznámení pozdravem v několika jazycích:\n\n"}
{"id": "308277", "url": "https://cs.wikipedia.org/wiki?curid=308277", "title": "Římskokatolická farnost Vladislav", "text": "Římskokatolická farnost Vladislav\n\nŘímskokatolická farnost Vladislav je jedno z územních společenství římských katolíků v obci Vladislav s farním kostelem Nejsvětější Trojice.\n\nFarní budova po třicetileté válce budova chátrala a v roce 1674 byla zbořeništěm. V roce 1728 byla vystavěna nová budova, která měla dva pokoje a kuchyň. Patřilo k ní hospodářské stavení, které 9. dubna 1858 daroval děkan Jan Janoušek faráři ve Vladislavi, Petru Klimentovi. 19. března 1867 se začalo s kopáním studny. Po dlouhou dobu nebylo potřeba dalších oprav. Až v roce 1900 se musely provést další opravy. Fara měla nová okna a pěknou fasádu. Na tyto opravy hodně přispívali i vladislavští farníci.\n\nOd 1. září 2004 byl farářem R. D. Mgr. Jiří Bradáč.Od 1. listopadu 2015 byl ustanoven administrátorem excurrendo ad interim R. D. Mgr. Jiří Polach. Toho od 1. dubna 2016 vystřídal jako administrátor ad interim D. PhDr. Jindřich Zdík Zdeněk Charouz, Th.D., OPraem. Ten byl od září 2016 ustanoven farářem.\n\nPouť se koná týden po svatodušních svátcích.\n\nDnem vzájemných modliteb farností za bohoslovce a bohoslovců za farnosti brněnské diecéze je 5. květen. Adorační den připadá na nejbližší neděli po 4. květnu.\n\n"}
{"id": "308280", "url": "https://cs.wikipedia.org/wiki?curid=308280", "title": "Beta-oxidace", "text": "Beta-oxidace\n\nBeta-oxidace je proces, při němž dochází k postupné oxidaci mastných kyselin (řetězec delší než 8 uhlíků) až na acetyl-CoA, který dále postupuje do citrátového cyklu. Je zdrojem energie (u savců především pro srdce a játra). Jejím opakem je syntéza mastných kyselin, která se používá k ukládání energie (slučování molekul acetyl-CoA až ke vzniku lipidu jako úschovny energie).\n\n\n\n"}
{"id": "308281", "url": "https://cs.wikipedia.org/wiki?curid=308281", "title": "Johann Georg Hamann", "text": "Johann Georg Hamann\n\nJohann Georg Hamann (27. srpna 1730 Královec – 21. června 1788 Münster) byl německý filosof a spisovatel. Citový a mystický styl jeho spisů inspiroval hnutí \"Sturm und Drang,\" německou romantiku a S. Kierkegaarda. Někdy se nazývá „mág severu“.\n\nHamann se narodil v pietistické rodině lázeňského a ranhojiče, v letech 1746-1752 studoval v Královci luterskou teologii, práva, jazyky a filosofii, univerzitu však nedokončil, stal se správcem v Livonsku a soukromě se věnoval studiu. Ve službách bohatého obchodníka z Rigy žil v letech 1756-1758 v Londýně, kde prožil duchovní krizi a osvícení a věnoval se studiu Bible. Pod vlivem G. Bruna, Leibnize, Spinozy a novoplatónismu zdůrazňoval význam Stvoření a Vtělení Božího, jednotu rozumu a smyslů i pojmu a viditelného znaku, v opozici vůči osvícenskému racionalismu – včetně svého přítele Kanta.\n\nPo návratu do Královce uzavřel „sňatek ve svědomí“ s Annou Schumacherovou, s níž měl čtyři děti. Vykonával různá občanská povolání a roku 1762 navázal přátelství s Johannem Gottfriedem Herderem, jehož výrazně ovlivnil. Patrně pro vadu řeči se nestal učitelem a Kant mu zprostředkoval místo u celní správy, kde využil své jazykové znalosti, zároveň mu však zbylo dost času na jeho zájmy. Napsal mnoho recenzí pro Královecký učený časopis a 1787 požádal o penzionování. Pak odjel do Münsteru k Friedrichu Heinrichu Jacobimu, kde také zemřel. Byl pochován na místním hřbitově 'Überwasser-Friedhof'.\n\nHamann je považován za předchůdce hnutí \"Sturm und Drang\" a významně ovlivnil Herdera i Goetha, který o něm řekl, že je to jedna z nejbystřejších hlav své doby. Velký vliv měl i na mladého Hegela a zejména na Sørena Kierkegaarda. Jedním z klíčových pojmů jeho myšlení je „jednota protikladů“ (\"coincidentia oppositorum\") Mikuláše Kusánského, jednota těla a duše, rozumu a smyslů, osudu a svobody v životě i v tajemstvích křesťanské víry. Na rozdíl od osvícenců byl Hamann přesvědčen, že vnitřní život člověka není ovládán jasným rozumem, nýbrž probíhá v pološeru „nevědění“ a od spisovatelů i myslitelů vyžadoval „vřelost libovůle“. Jeho vcelku krátké spisy jsou psány dosti temným jazykem a tíhnou k iracionálnímu. Z jeho odkazu pak hojně čerpal i Friedrich Schelling a Ernst Jünger. Stálé pozornosti se těší i jeho spisy o jazyce.\n\nSebrané spisy, které znovu vyšly v roce 1999, mají 6 svazků.\n\n\n"}
{"id": "308282", "url": "https://cs.wikipedia.org/wiki?curid=308282", "title": "Edward Mills Purcell", "text": "Edward Mills Purcell\n\nEdward Mills Purcell (30. srpna 1912 Taylorville – 7. března 1997 Cambridge) byl americký fyzik, který získal v roce 1952 Nobelovu cenu za fyziku za jeho nezávislý výzkum nukleární magnetické rezonance v kapalinách a pevných látkách. Nukleární magnetická rezonance se stala široce využívanou metodou při zkoumání struktury látek.\n\n"}
{"id": "308283", "url": "https://cs.wikipedia.org/wiki?curid=308283", "title": "Hamann", "text": "Hamann\n\nHamann nebo Haman může znamenat:\n\n\n"}
{"id": "308284", "url": "https://cs.wikipedia.org/wiki?curid=308284", "title": "Glukoneogeneze", "text": "Glukoneogeneze\n\nGlukoneogeneze je sled reakcí při kterém se v játrech a méně v ledvinách (v ledvinách především při dlouhodobém hladovění) syntetizuje glukóza, která je nezbytným palivem v organismu. Glukoneogeneze zdánlivě připomíná obrácenou glykolýzu, ale všechny její reakce nejsou přesně opačné od těch v glykolýze, poněvadž tomu brání termodynamické bariéry, konkrétně nepříznivé hodnoty Gibbsovy volné energie. Tyto bariéry se překonávají tzv. objížďkami (angl. \"by-pass\").\n\n2 pyruvát + 2 NADH + 4 H + 4 ATP + 2 GTP + 6 HO = glukóza + 2 NAD + 4 ADP + 2 GDP + 6 P\n\nI přesto, že většina reakcí je zcela vratných, liší se glukoneogeneze od glykolýzy ve třech krocích:\n\n"}
{"id": "308286", "url": "https://cs.wikipedia.org/wiki?curid=308286", "title": "Římskokatolická farnost Náměšť nad Oslavou", "text": "Římskokatolická farnost Náměšť nad Oslavou\n\nŘímskokatolická farnost Náměšť nad Oslavou je jedno z územních společenství římských katolíků v obci Náměšť nad Oslavou s farním kostelem sv. Jana Křtitele.\n\nPrvní náměšťský farář je zmiňován roku 1345. Po husitských válkách byli majitelé zdejšího panství většinou nekatolíci, takže katolická víra na celém panství téměř zanikla. Prvním farářem ustanoveným po reformaci byl P. Josef Zagrabinský, který je uváděn na listinách kolem roku 1630. Ten byl iniciátorem výstavby nového kostela poté, co původní chrám byl zničen požárem a fara neexistovala. Nový kostel sv. Jana Křtitele byl dokončen a slavnostně konsekrován roku 1641.\n\nJmenný seznam duchovních správců je doložen od roku 1630.\nOd 1. srpna 2008 byl farářem R. D. Mgr. Jan Nekuda. Toho od 1. srpna 2016 vystřídal R. D. ThLic. Tomáš Holý.\n\nVe farnosti se pravidelně koná farní ples.\nDnem vzájemných modliteb farností za bohoslovce a bohoslovců za farnosti brněnské diecéze je 27. září. Adorační den připadá na 20. únor. Farnosti Náměšť nad Oslavou a Hartvíkovice vydávají společný farní zpravodaj.\n\nFarnost se každoročně zapojuje do tříkrálové sbírky. V roce 2016 se při ní vybralo v Náměšti nad Oslavou 74 257 korun. \n\n"}
{"id": "308291", "url": "https://cs.wikipedia.org/wiki?curid=308291", "title": "Michelsonův interferometr", "text": "Michelsonův interferometr\n\nSvůj první interferometr navrhl a sestavil Albert Abraham Michelson v roce 1881. Zdokonalená verze lišící se od původní vícenásobným odrazem paprsků mezi zrcadly byla použita v roce 1887 při slavném Michelson-Morleyově experimentu, který měl podat důkaz o existenci světelného éteru.\n\nSkládá se ze zdroje světelných paprsků \"P\", polopropustné skleněné destičky \"d\", kompenzační destičky \"k\", zrcadel \"Z1\",\"Z2\" a dalekohledu \"D\".\n\nPaprsek ze zdroje \"P\" dopadá pod úhlem 45° na polopropustnou skleněnou destičku \"d\", kde se v bodě \"A\" štěpí na dva paprsky.\n\nPaprsek č. 1 se odrazí od polopropustné destičky a dopadá kolmo na zrcadlo \"Z\", zde se odrazí zpátky do bodu \"A\", po průchodu polopropustnou destičkou dopadá do dalekohledu \"D\".\nPaprsek č. 2 projde polopropustnou destičkou, dopadne kolmo na zrcadlo \"Z\", zde se odrazí zpátky do bodu \"A\", v bodě \"A\" se odrazí do dalekohledu \"D\".\n\nOba paprsky se tedy sejdou v dalekohledu, kde spolu interferují. Protože paprsek č. 2 projde polopropustnou destičkou celkem třikrát, vkládá se do cesty paprsku č. 1 destička \"k\" (kompenzační) rovnoběžná s destičkou \"d\". Pokud jsou vzdálenosti zrcadel \"Z\" a \"Z\" od bodu \"A\" stejné, budou stejné i dráhy paprsků a v ohnisku objektivu se oba paprsky zesílí.\nV případě, že posuneme zrcadlo \"Z\" o vzdálenost \"l\", dráhový rozdíl paprsků bude \"Δl=2l\". V závislosti na velikosti dráhového rozdílu vznikají interferenční maxima pro \"Δl = k λ\" (kde \"k\" je celé číslo, \"λ\" vlnová délka paprsku) a interferenční minima pro \"Δl = (2k + 1)λ/2\".\n\n[1] Štoll I., Elektřina a magnetismus, Vydavatelství ČVUT, Praha 2003\n\n"}
{"id": "308303", "url": "https://cs.wikipedia.org/wiki?curid=308303", "title": "Horní Staré Město", "text": "Horní Staré Město\n\nHorní Staré Město (německy \"Oberaltstadt\") je místní část města Trutnova. Na starších mapách se objevuje pod názvem Hořejší Staré Město. V místní hantýrce bývá Horní Staré Město označováno jako \"Horňák\" anebo zkratkou HSM. Přes HSM prochází silnice I/14, tvořící jeho obchvat a silnice II/300. Od roku 1871 vede zástavbou HSM železniční trať 045 Trutnov - Svoboda nad Úpou, na které je umístěno nádraží Kalná Voda a dvě železniční zastávky Trutnov – Staré Město a Trutnov – Zelená Louka. V HSM končí autobusové linky trutnovské MHD č. 1, 2, 4 a 6 a procházejí tudy příměstské linky systému IREDO.\n\nJiž v 11. století se na říčních ostrovech rozkládala slovanská osada Úpa, s důležitým brodem přes řeku na staré cestě do Slezska (přes Žacléř) a do Krkonoš. Jádro osídlení bylo soustředěno kolem dnešního kostela svatého Václava, kde původně stávala i vodní tvrz – sídlo zdejší moci.\n\nVes byla často ničena povodněmi a poté, co byla hraničním hvozdem proklestěna nová cesta do Slezska přes Bernartice, začala ztrácet význam. Obyvatelstvo i správa autonomního Manského kraje se přesunuly o 3 km po proudu do nově založeného města Úpy. Zpočátku byly obě obce stejného jména odlišovány jako Úpa první a Úpa druhá, či Úpa I a Úpa II. Později, když bylo nové město cizími kolonizátory přejmenováno na Trutnov, začalo se Úpě říkat Starý Trutnov. Jako protiklad k novému městu Trutnovu pak vzniklo označení Staré Město. A protože jsou podhorské vsi protáhlé až několik kilometrů, byly často rozdělovány na Horní a Dolní, což byl i příklad Horního Starého Města a Dolního Starého Města.\n\nHorní Staré Město bylo povýšeno na městys roku 1904. Spolu s povýšením obdrželo od císaře Františka Josefa I. znak. Již před druhou světovou válkou mělo Horní Staré Město okolo 4 tisíc obyvatel, převážně německé národnosti. Proto byl městys spolu se sousedními obcemi v r.1938 připojen k Říši. Roku 1947 bylo Horní Staré Město spolu s Poříčím, Volanovem a Voletinami spojeno s Trutnovem, čímž vznikl Velký Trutnov, později jen Trutnov.\n\nHorní Staré Město má v současnosti okolo 9 tisíc obyvatel, což je asi třetina všech obyvatel Trutnova. Je to zapříčiněno hlavně největším městským sídlištěm Zelená Louka (původně sídl. 9. května), které v první fázi vznikalo na poslední nezastavěné louce (odtud název). V dalších fázích už byla nemilosrdně likvidována původní zástavba a namísto ní stavěny panelové domy. Po roce 1989 byla výstavba dalších paneláků překotně zastavena a sídliště zůstalo nedokončené. Přednost dostaly služby a obchody, které pomalu zaplňují prázdné proluky.\nCentrem tisíciletého Horního Starého Města je dnes proto spíše prostranství okolo obchodních středisek na sídlišti Zelená Louka, načež původní historické centrum u kostela v Horské ulici upadá.\n\n\n\n"}
{"id": "308309", "url": "https://cs.wikipedia.org/wiki?curid=308309", "title": "Klement IX.", "text": "Klement IX.\n\nKlement IX. (narozen jako Giulio Rospigliosi; 28. ledna 1600 – 9. prosince 1669) byl papežem v letech 1667–1669. Byl velkým milovníkem umění a jako papež se zasloužil o zvelebení mnoha významných staveb Říma.\n\nBěhem svého pontifikátu dále vedl jednání s francouzskými preláty, kteří se odmítli připojit k odsouzení jansenismu, zprostředkoval mírová jednání mezi velmocemi upadlými do následnických válek a snažil se posílit bezpečnost benátských pozic na Krétě před osmanským nebezpečím.\n\nOnemocněl a krátce nato zemřel poté, co se dověděl o pádu krétské pevnosti Candia.\n\n"}
{"id": "308315", "url": "https://cs.wikipedia.org/wiki?curid=308315", "title": "Sýček obecný", "text": "Sýček obecný\n\nSýček obecný (\"Athene noctua\"), dříve známý také jako \"sýc obecný\", je malá sova z čeledi puštíkovití rozšířená v severní Africe, celé Evropě kromě Skandinávského poloostrova, na Blízkém východě a ve střední Asii až po Koreu. Během 19. století byla uměle vysazena i ve Velké Británii a v roce 1906 také na Novém Zélandu.\n\n\nSýček obecný dorůstá sotva velikosti holuba domácího. Má robustní tělo, širokou a nízkou hlavu, krátký ocas a silné končetiny s ostrými a silnými drápy. Hřbet a hlavu má tmavě hnědé se světlejším skvrněním, břicho hnědě pruhované, spodní část ocasu a končetiny čistě bílé. Výrazné jsou i velké žluté oči a zobák a bílý pruh nad očima, který poskytuje sýčkovi charakteristický vážný výraz v obličeji. Obě pohlaví se zbarvením neliší, mladí ptáci jsou jednotvárnější a mají méně viditelný bílý pruh nad očima.\n\nSýčka celoročně nalezneme především v otevřených krajinách, nejčastěji na polích nebo loukách, na okrajích listnatých lesů a v poslední době docela hojně i na vesnicích a ve městech s dostatečným stromovým porostem. Je aktivní zejména v noci, ačkoli v kulturní krajině často již přešel na denní aktivitu. Většinu dne tráví jako přikrčený na svých vyvýšených pozorovatelnách a bedlivě sleduje svým káravým pohledem okolí.\n\nNejčastěji se ozývá výrazným „uhuí“ nebo „kliuú“, samec se při toku ozývá silným „guuk” a jako varovný signál používá svižné „kju“.\n\nŽiví se především drobnými hlodavci, nejčastěji hraboši polními, jinými menšími savci, hmyzem, ještěrkami, žábami nebo hady, pro mláďata hrají hlavní složku potravy především žížaly. Po spatření kořisti ji sýček překvapuje rychlým výpadem ze své pozorovatelny a následně ji uchopuje do svých silných drápů. Menší kořist požírá na zemi, větší si většinou vynáší na vyvýšené místo.\n\nHnízdí od dubna do července. Nejčastěji se zahnizďuje v dutinách většinou starých a listnatých stromů, ale i ve stodolách, na půdách, v opuštěných budovách, příležitostně i v ptačích budkách.\n\nSamice mívá ročně jednu snůšku obsahující 4 až 5 vajec o rozměrech 33,5 × 28,5 mm, na kterých sedí 28 dní. Na rozdíl od většiny sov začíná samice na vejcích sedět až po snesení posledního vejce, což má za následek, že mezi mláďaty nejsou značné věkové rozdíly. Mláďata začínají již ve dvou týdnech létat a po měsíci života opouštějí teritorium svých rodičů a jsou již plně samostatná.\n\nVe starověkém Řecku se lidem představoval jako posvátný pták, který doprovázel bohyni moudrosti a boje Pallas Athénu (odtud také jeho rodové latinské jméno \"Athene\"). Ve starověkém Římě se sýček však stal již poslem smrti a špatných zpráv. I dnes se vzácněji používá odrazující termín \"nesýčkuj\".\n\nOd nepaměti využívali čižbáři averze drobných ptáků k sovám, jejich přirozenému nepříteli. Právě v minulosti zcela běžný, relativně malý (= nenáročný) sýček byl pro ptáčníky ideální „návnada“ pro takový lov. Svou přítomností působil vystavený sýček zděšení a vyvolával přirozenou reakci – útok. Dorážející ptáci upadali snadno na čihadle do nastražených léček. Buď sedali na lep nebo se chytali do nastražených ok a sítí.\n\nV minulosti byl sýček obecný na území České republiky velice hojnou sovou, v současné době však patří mezi kriticky ohrožené druhy, což je důsledkem především masivní ztráty jeho přirozeného biotopu. Výrazný pokles byl zaznamenán v celé Evropě. V letech 2001–2003 byl počet hnízdících párů v Česku odhadnut pouze na 250–500 a jeho stavy dále klesaly.\n\nO aktuálním stavu druhu uvedl v první polovině roku 2015 Martin Šálek, biolog AV ČR, následující: \"„Blíží se vymření sýčka“\". Počet hnízdících párů v České republice se odhaduje již jen na sto. Na začátku března roku 2017 uvedl Petr Orel, předseda novojičínské organizace ČSOP, že se po ročním regionálním mapování potvrdila obava ze špatného stavu populace. V listopadu 2017 potvrdil ohrožení sýčka vyhynutím ředitel České společnosti ornitologické Zdeněk Vermouzek a jako hlavní důvod uvedl zvýšené užití hnojiv a pesticidů v zemědělství.\n\nV roce 2018 se stal sýček obecný Ptákem roku České republiky. Jako nejohroženější sova v Česku byl na pokraji vyhynutí se 100–130 zbývajícími páry.\n\nU sýčka obecného rozeznáváme 7 poddruhů:\n\n"}
{"id": "308316", "url": "https://cs.wikipedia.org/wiki?curid=308316", "title": "HC Zubr Přerov", "text": "HC Zubr Přerov\n\nHC Zubr Přerov (celým názvem: Hockey Club Zubr Přerov) je český klub ledního hokeje, který sídlí v Přerově v Olomouckém kraji. Název klubu vychází z partnerství s pivovarem Zubr. Založen byl v roce 1928 pod názvem SK Přerov. Svůj současný název nese od roku 2006. Od sezóny 2015/16 působí v 1. lize, druhé české nejvyšší soutěži ledního hokeje. Klubové barvy jsou modrá a žlutá.\n\nSvé domácí zápasy odehrává v Meo Aréně s kapacitou 3 000 diváků.\n\nKlub byl založen v listopadu 1928. V prosinci téhož roku se tým stal zakládajícím klubem moravské hokejové župy. Zápasy se hrály na sokolském stadionu. Za přerovský hokejový tým hrálo i velké množství fotbalistů. Po válce ale nebyl v Přerově vybudován zimní stadion, zápasy tedy byly stále odehrávány na venkovní přírodní ledové ploše. Přerovský klub ale v sezóně 1955/1956 vyhrál krajský přebor a postoupil tak do divize. Tréninky se konaly v Prostějově a Olomouci v nočních hodinách, často pouze jednou za týden. V sezóně 1969/1970 Přerov neuspěl a sestoupil do krajského přeboru.\n\nNa podzim 1971 již byl zprovozněn nový zimní stadion a v sezóně 1972/1973 přerovský klub postoupil znovu do divize. Již následující sezónu TJ Meochema Přerov divizi vyhrála a po dvou kvalifikačních zápasech, kdy Meochema porazila hodonínský klub, postoupila třetí nejvyšší soutěže (současná úroveň 2. ligy). V sezóně 1976/1977 Přerov postoupil i do druhé nejvyšší soutěže, kterou v sezóně 1981/1982 vyhrál. V kvalifikaci o první ligu se Slovanem CHZJD Bratislava všechny tři zápasy prohrál. V roce 1993 došlo k převedení prvoligové licence od zanikajícího brněnského Ingstavu do Přerova. Hned v první sezóně klub sestoupil do 2. ligy, vrátit se ovšem dokázal hned následující sezónu 1994/1995. Do 2. ligy Přerov definitivně sestoupil po nevydařené sezóně 1997/1998. V sezóně 2000/2001 se tým z Přerova dostal do finále skupiny východ 2. ligy, kde jej porazil HC Nový Jičín. V sezóně 2007/2008 se Přerov umístil na třetím místě skupiny východ 2. ligy a v playoff postoupil až do finále, kde jej porazil klub Technika Brno. V sezóně 2009/2010 se Zubři probojovali ze třetího místa v základní části až do semifinále, kde na 4 zápasy podlehli hodonínským Drtičům (klíčový byl druhý zápas na půdě Hodonína kde jen smůla stála Zubrům v cestě za vysněným finále).\n\nV roce 2015 se Přerov konečně po 17 letech dokázal vrátit do 1. ligy. V sezóně 2014/15 totiž ovládl jak základní část a play off, tak i baráž.\n\nZdroj: \n\n\nPřerov Zubr Cup – tento hokejový turnaj který se odehrává vždy v srpnu na zimním stadionu v Přerově a za účasti významných hokejových klubů, jako například HC Zubr Přerov, HC Dukla Jihlava a PSG Berani Zlín, tento turnaj pořádá hokejový klub HC Zubr Přerov.\n\n\nZdroj: \n\n\n\nZdroj: \n\n\n\n"}
{"id": "308318", "url": "https://cs.wikipedia.org/wiki?curid=308318", "title": "Nicolai Hartmann", "text": "Nicolai Hartmann\n\nNicolai Hartmann (20. února 1882 Riga – 9. října 1950 Göttingen) byl německý filosof, který se zabýval etikou, ontologií a metafysikou.\n\nStudoval filosofii v Petrohradu, v estonském Tartu (Dorpat) a v Marburgu, kde roku 1907 promoval u Hermanna Cohena a Paula Natorpa. Od roku 1920 byl profesorem v Marburgu, od roku 1925 v Kolíně nad Rýnem, od roku 1931 v Berlíně a od roku 1946 v Göttingen. Zabýval se nejprve Platónovou teorií skutečnosti a roku 1921 vydal knihu \"Základy metafysiky poznání\", kritiku idealismu, která ho proslavila.\n\nV navázání na Maxe Schelera vypracoval obsahovou (\"materiální\") etiku hodnot, kde hájil zvláštní povahu, „ideální bytí“ hodnot, jež člověk vnímá hodnotovým cítěním. Velký význam má jeho ontologické schéma, kde – v navázání na Aristotela - rozlišuje čtyři vrstvy skutečnosti:\nKaždá z nich stojí na té předchozí, nedá se však na ni redukovat. V knize \"Výstavba reálného světa\" (1940) Hartmann stanovil ve vztahu k těmto vrstvám čtyři zákony komplexity:\n\n\nTyto koncepty se rozšířily zejména v diskusích o interdisciplinárním zkoumání skutečnosti a o možnostech spolupráce mezi filosofií a vědami.\n\n\n\n"}
{"id": "308333", "url": "https://cs.wikipedia.org/wiki?curid=308333", "title": "Christmas Is All Around", "text": "Christmas Is All Around\n\n„Christmas Is All Around“ (v českém překladu \"Vánoce jsou všude kolem\") je coververze starého hitu „Love Is All Around“, jehož autorem je Reg Presley, s novým, vánočně laděným textem. Původní píseň poprvé nahrála skupina Troggs a poté znovu Wet Wet Wet, v jejímž podání zazněla ve filmu Čtyři svatby a jeden pohřeb (1994). Píseň také zahrála skupina R.E.M. v rámci akustické série „MTV Unplugged“ (1991).\n\n„Christmas Is All Around“ nazpíval britský herec Bill Nighy coby fiktivní zpěvák Billy Mack, snažící se o comeback ve filmu Láska nebeská (2003). Tehdy se píseň stala celosvětovým hitem.\n\nV roce 2007 byla použita do vánoční reklamy na Vodafone. Také byla použita v reklamách na Coca-Colu.\n"}
{"id": "308334", "url": "https://cs.wikipedia.org/wiki?curid=308334", "title": "2. česká hokejová liga 2003/2004", "text": "2. česká hokejová liga 2003/2004\n\n2. česká hokejová liga v sezóně 2003/2004 byla 11. ročníkem samostatné třetí nejvyšší české soutěže v ledním hokeji.\n\n\nSoutěž byla rozdělena na tři skupiny, a to západní, střední a východní. Každé z těchto skupin se účastnilo 12 týmů. Základní část čítající 34 kol měla dvě fáze. V té první se týmy v rámci skupin utkaly každý s každým dvakrát (22 kol). Ve druhé fázi se sudé týmy ze skupiny utkaly se všemi lichými týmy dané skupiny dvoukolově. Druhá fáze měla tedy 12 kol.\n\nDo playoff postoupilo z každé skupiny 8 nejlepších týmů, přičemž skupiny západ a střed měly playoff společné. Skupina východ měla pouze playoff v rámci skupiny. Veškeré série playoff se hrály na 2 vítězná utkání, ve skupině východ na 3 vítězná utkání.\n\nVe společném playoff skupin západ a střed nejprve přišlo na řadu osmifinále, kde čekal první tým skupiny západ osmý tým skupiny střed, první tým skupiny střed osmý tým skupiny západ, druhý tým skupiny západ sedmý tým skupiny střed, atd. Vítězové osmifinále postoupili do čtvrtfinále, z něhož vede cesta pro nejlepší 4 celky do semifinále. Dva vítězové semifinále postoupili do baráže o 1. ligu.\n\nPlayoff skupiny východ bylo podobné. Vítěz skupiny východ ve čtvrtfinále narazil na osmý tým skupiny východ, druhý na sedmý, atd. Vítězové čtvrtfinále postoupili do semifinále, ze kterého vedla cesta pro dva nejúspěšnější celky do finále. Vítěz finále postoupil do baráže o 1. ligu.\n\nČtyři nejhorší celky každé skupiny hrály dvoukolově o udržení. Poslední celky skupin o udržení musely svoji druholigovou příslušnost hájit v baráži, aby zabránily sestupu do krajských přeborů.\n\n\n\n\nTýmy Mostu a Jindřichova Hradce postoupily do baráže o 1. ligu.\n\n\n\n\nTým Sarezy Ostrava postoupil do baráže o 1. ligu.\n\n\n\n\n"}
{"id": "308339", "url": "https://cs.wikipedia.org/wiki?curid=308339", "title": "0609", "text": "0609\n\n0609 je hudební skupina, která vznikla v roce 1999 v Aši. Byla vytvořena členy zaniklé skupiny Mac Beth. Soustřeďuje se na rockovou a popovou hudbu. Koncertovala na Ašsku \"(Klubíčko)\" a Chebsku. V roce 2007 koncertovali společně s britskou hudební skupinou Smokie.\n\nSkupina vznikla ze zaniklé skupiny MacBeth ve složení Miroslav Chrástka, Miroslav Všetečka a Karel Mecner. Prvním singlem byla coververze Láska je věc kouzelná, převzata od skupiny Rangers (Plavci). Následovaly singly Padly za vlast, Kosmonaut, Musíš se ptát, Lady, Poslouchej rádio, Zhasni baby, Všem láskám, Já a ty. V roce 2000 vychází kapele první album Pár kouzel, vystupovala v pořadu TV Nova Rozjezdy pro hvězdy s písní od Václava Neckáře Když ti nejsem hezkej. V roce 2002 vychází druhé album nazvané Pár čísel, z něhož vyšly singly Šálek tvrdý pravdy (natočen i videoklip, 3× první místo v hitparádě ESO), Vážně a Jelen v říji. V tomto roce dochází ke změnám v sestavě. Zpěvák Miroslav Chrástka odchází do skupiny Turbo za Richarda Kybice. V roce 2003 se kapela vrací s novými členy Martinem Čarným a Liborem Bartošem a první singl v nové sestavě nese název Žít chvíli dýl. Krátce na to vydává kapela i druhý singl Kousek nebe, který boduje v hitparádě Českého rozhlasu – Radiožurnál a kapela získává ocenění Zlatá dvanáctka. V roce 2004 vychází v pořadí třetí album Pár změn, z něj jsou vydány singly Bylo, nebylo a Čísla. Na konci téhož roku vychází vánoční singl Po nebi letí hvězda. V roce 2005 natáčí kapela hymnu pro fotbalový tým 1. FC Slovácko. V roce 2007 vydává kapela nový singl To všechno z lásky a v následujícím roce 2008 singl Žárlím. Do kapely nastupují noví členové baskytarista Marcel Rau a klávesista Tomáš Demčák, který velmi brzy kapelu opouští a věnuje se studiu na konzervatoři. Na jeho místo nastupuje Petr Rokůsek. V roce 2009 vystupuje kapela společně s kapelami Bonfire (Německo) a Sterling (Švýcarsko) v Chebu. Následuje tvůrčí pauza, z kapely odchází Marcel Rau, Petr Rokůsek a Martin Čarný. V roce 2011 vychází kapele singl Je mi to fu(c)k, mikrofonu se ujímá Libor Bartoš. Po čtyřech letech se kapela vrací zpět na podia se zpěvákem Milanem Fialou. Znovuzrození zažívá kapela v roce 2017, kdy do kapely nastupují mladí hudebníci, bratří Antonín Červínek a René Červínek ml. a společně se zakládajícím členem Miroslavem Všetečkou přináší do kapely nový směr. Výsledkem je singl Ztráta a hudební doprovod pro povzbuzující nápoj. Na konci května 2018 má premiéru videoklip k singlu Ztráta,natočený ve spolupráci s MVTV.cz, scénáře, střihu, kamery a režie se ujali Petr Všetečka a Tomáš Všetečka, zároveň kapela představuje remake singlu Vážně. V létě 2018 přicházejí do kapely baskytarista Pavel Klvač a bubeník Petr Všetečka. V srpnu 2018 vychází v pořadí již třetí singl s názvem Aspoň jednou. Před Vánočními svátky kapela předělala od August Burns Red - \"Jingle Bells\" do rockovější podoby, u nás známé jako \"Rolničky\". V únoru 2019 spatřuje světlo světa videoklip k singlu Vážně, který se točil v ateliéru internetové televize MVTV.cz, kameru, režii a střih obstaral Dominik Erban. \n\n\n\n\n\n\n\n"}
{"id": "308343", "url": "https://cs.wikipedia.org/wiki?curid=308343", "title": "James van Hoften", "text": "James van Hoften\n\nJames Dougal Adrianus van Hoften (* 11. června 1944 ve Fresnu, Kalifornie, USA) je bývalý americký astronaut z raketoplánů.\n\nPo základní a střední škole absolvoval studium na University of California, Berkeley a získal tak v roce 1966 diplom inženýra. Pokračoval ve studiu na Colorado State University, odkud odešel v roce 1968 jako mistr v oboru hydrauliky. Pak nastoupil k armádě, sloužil jako pilot u amerického vojenského námořnictva. Na univerzitě v Coloradu obhájil doktorát mechaniky. Poté se stal asistentem na katedře civilního inženýrství na houstonské univerzitě v Texasu. Oženil se, má dvě děti. Používá přezdívku Ox. Ke astronautům NASA byl vybrán v roce 1978 jako astronaut specialista..\n\nPoprvé vzlétl na oběžnou dráhu Země na jaře roku 1984 na palubě raketoplánu Challenger s misí STS-41-C a stal se tak 142. člověkem ve vesmíru. Posádka letu: Robert Crippen, Francis Scobee , George Nelson, Terry Hart a James van Hoften. Z nákladového prostoru raketoplánu vypustili družici LDEF (Long Duration Exposure Facility), pak pomocí manipulátoru RMS (Remote Manipulator System) zachytili poškozenou družici pro výzkum Slunce Solar Maximum Mission (SMM), v nákladovém prostoru raketoplánu ji opravili a funkční vypustili na oběžnou dráhu.\n\nDruhou misi STS-51-I o rok později absolvoval na Discovery. Na palubě byli astronauti pplk. Richard Covey, William Fisher, James van Hoften a John Lounge. Pětice astronautů během sedmidenního letu vypustila na oběžnou dráhu tři družice: ASC-1, AUSSAT 1 a Leasat 4. Poté na oběžné dráze kontaktovali nefunkční družici Leasat 3 a dokázali ji oživit. Tím splnili všechny úkoly letu.\n\nVan Hoften při svých dvou letech strávil ve vesmíru 14 dní.\n\n\n\n"}
{"id": "308346", "url": "https://cs.wikipedia.org/wiki?curid=308346", "title": "Římskokatolická farnost Valeč u Hrotovic", "text": "Římskokatolická farnost Valeč u Hrotovic\n\nŘímskokatolická farnost Valeč u Hrotovic je územní společenství římských katolíků s farním kostelem Povýšení sv. Kříže v děkanátu Třebíč.\n\nPrvní písemná zmínka o obci pochází z konce 13. století.\nOd 1. října 2010 zde byl farářem R. D. Petr Holý. Toho od 1. srpna 2016 nahradil administrátor R. D. Mgr. Michal Seknička. .\n\nDnem vzájemných modliteb farností za bohoslovce a bohoslovců za farnosti brněnské diecéze je 26. duben. Adorační den připadá na 6. února.\n\nVe farnosti se každoročně koná tříkrálová sbírka. V roce 2016 se při sbírce vybralo ve Valči 21 321 korun, v Dolních Vilémovicích 14 250 korun. \nVe Valči měl v roce 1994 primici P. Marek Dunda, současný moderátor farní týmu FATYM. Sloužena byla pod širým nebem, na poli, které patří jeho příbuzným.\n\n"}
{"id": "308347", "url": "https://cs.wikipedia.org/wiki?curid=308347", "title": "Cháridža", "text": "Cháridža\n\nCháridža je název islámské sekty. Vznikla v roce 657 v době mocenského zápasu mezi Alím, Mohamedovým bratrancem a zetěm, a Mu‘áwijou, bratrancem 3. chalífy Uthmána. Vojska obou mužů se střetla nedaleko Siffínu. Když začal mít Alí převahu, vyzval ho Mu‘áwija k dohodě na základě rozsudku podle koránu, na což Alí přistoupil. Několik tisíc rozčarovaných příslušníků Alího armády vzápětí opustilo tábor, jelikož byli přesvědčeni, že v tomto případě patří rozsudek jedině Bohu. Tato skupina se uchýlila do Harúry, kde prohlásili Alího konání za nepřístupné a v roce 661 jeden z příslušníku cháridži Abd ar-Rahmán Ibn Muldžim zavraždil Alího.\n\nPři volbě dalších kandidátů na post chalífy cháridža zdůrazňovala etické kvality kandidáta bez ohledu na jeho původ. Chalífou se tak podle nich může stát každý, kdo žije v souladu s islámem. Na základě striktních interpretací islámského učení prohlásili ostatní muslimy za bezvěrce a sami přísně trestali vše, co podle nich nebylo v souladu s islámem. Od 7. století se cháridža začala dále štěpit. Umírnění členové založili skupinu ibádíja, která je dodnes činná především v Ománu, Libyi (Džabal Nafúsa) a v Tunisku (Džerba).\n\nPro jejich využívání takfiru (označování ostatních muslimů za nemuslimy), bývají v moderní době spojováni s islámskými extremisty jako je Islámský stát a Al-Kaida\n"}
{"id": "308348", "url": "https://cs.wikipedia.org/wiki?curid=308348", "title": "Loir-et-Cher", "text": "Loir-et-Cher\n\nLoir-et-Cher je francouzský departement ležící v centrální části Francie v regionu Centre-Val de Loire. Název departementu je odvozen názvu řek Loir a Cher.\n\n\n\n\n"}
{"id": "308350", "url": "https://cs.wikipedia.org/wiki?curid=308350", "title": "Avram Grant", "text": "Avram Grant\n\nAvram Grant, narozen jako Avraham Granat (* 6. května 1955) je izraelský fotbalový trenér.\n\nDo roku 2002 trénoval postupně izraelské celky Hapoel Petah Tikva FC, Maccabi Tel Aviv FC a Maccabi Haifa FC.\n\nNásledně usedl na lavičku izraelské fotbalové reprezentace, kde působil čtyři roky. Jeho další kroky vedly na Britské ostrovy. Zde nastoupil do funkce technického ředitele Portsmouth FC. V září roku 2007 se stal po José Mourinhovi hlavním trenérem Chelsea FC. Během angažmá však s ambiciózním celkem na trofeje nedosáhl, když obsadil 2. místo v Lize mistrů UEFA 2007/08, Football League Cupu a Premier League, proto s ním klub po sezoně 2007/08 ukončil spolupráci. Nástupcem Granta se stal Luiz Felipe Scolari. Poté trénoval Portsmouth FC, s nímž v roce 2009 postoupil do finále FA Cupu, kde prohrál 0:1 s Chelsea. Od podzimu 2010 působil ve West Hamu United. V polovině května byl ale propuštěn, protože s ním sestoupil do League Championship. V lednu 2012 se stěhoval do Srbska, když se jeho novým zaměstnavatelem stal Partizan Bělehrad. Jeho angažmá však nemělo dlouhého trvání, v květnu téhož roku na svou pozici rezignoval. Od roku 2014 vede ghanskou fotbalovou reprezentaci, na Africkém poháru národů 2015 dovedl své svěřence ke stříbrným medailím.\n"}
{"id": "308352", "url": "https://cs.wikipedia.org/wiki?curid=308352", "title": "Seznam objednaných a dodaných letadel Airbus A380", "text": "Seznam objednaných a dodaných letadel Airbus A380\n\nDoposud si Airbus A380 objednalo 20 zákazníků. Celkové závazné objednávky Airbusu A380 činí 309 kusů. Všechny objednávky se týkají verze pro cestující, A380-800. 27 objednávek původně učiněných na nákladní verzi, A380-800F, byly buď zrušeny (20) nebo změněny na A380-800 (7), po zpoždění a následném „zmrazení“ programu.\nZobrazeny jsou pouze závazné objednávky. Aktualizováno k 31.5.2015.\n\nObjednávky s * již byly oznámeny, ale ještě nebyly uvedeny v oficiálních měsíčních statistikách společnosti Airbus.\n\nLegenda\n\n\n"}
{"id": "308385", "url": "https://cs.wikipedia.org/wiki?curid=308385", "title": "Jan Hernych", "text": "Jan Hernych\n\nJan Hernych (* 7. červenec 1979 v Praze) je český tenisový trenér a bývalý profesionální tenista. Ve své dosavadní kariéře vyhrál jeden turnaj ATP ve čtyřhře. Od roku 2018 trénuje českou tenistku Markétu Vondroušovou.\n\nJan Hernych se narodil 7. července 1979 v Praze do rodiny Emila a Marie Hernychových, jejichž profesí je advokacie. Má staršího bratra Emila. Jan začal hrát tenis ve svých 9 letech a až do 16 let hrál ještě lední hokej. V mládežnických kategoriích hrál za TO Bohemians Praha, avšak jeho kariéra mezi dospělými je již spojena s klubem 1.ČLTK Praha sídlícím na Štvanici. \n\nS manželkou má syna Jana a dceru Luisu. \n\n2014 - Greece F2 FUTURES (tvrdý povrch)\n\n2012 - Sarajevo ATP CHALLENGER (tvrdý povrch - hala)\n\n2010 - Jersey ATP CHALLENGER (tvrdý povrch - hala)\n\n2008 - Praha ATP CHALLENGER (antuka) ; Bratislava ATP CHALLENGER (tvrdý povrch - hala)\n\n2007 - Trnava ATP CHALLENGER (antuka)\n\n2005 - Praha ATP CHALLENGER (antuka)\n\n2004 - Praha ATP CHALLENGER (antuka)\n\n2001 - Tulsa ATP CHALLENGER (tvrdý povrch)\n\n1999 - Slovenia F1 FUTURES (antuka)\n\n1998 - Poland F2 FUTURES (antuka)\n\n2003 - Aptos ATP CHALLENGER (tvrdý povrch), spoluhráč U.Vico\n\n2002 - Wolfsburg ATP CHALLENGER (hala), spoluhráč S.Rudman\nJan Hernych se zúčastnil 3 zápasů v Davisově poháru za tým České republiky s bilancí 0-3 ve dvouhře a 0-1 ve čtyřhře.\n\n\n"}
{"id": "308394", "url": "https://cs.wikipedia.org/wiki?curid=308394", "title": "Vladimír Čech", "text": "Vladimír Čech\n\nVladimír Čech (6. července 1951 Praha – 22. března 2013 Praha) byl český herec, moderátor a politik, syn moderátorky Hedy Čechové a herce Vladimíra Čecha.\n\nPo absolvování Gymnázia Na Zatlance vystudoval v roce 1977 pražskou DAMU, obor herectví a následně hrál v Divadle Petra Bezruče v Ostravě, ve Slezském divadle v Opavě, Státním divadle Ostrava, v Těšínském divadle v Českém Těšíně, Státním divadle Oldřicha Stibora v Olomouci nebo ve Východočeském divadle Pardubicích. V letech 1990–1992 působil jako poslanec České národní rady. Mezitím hostoval v pražském Činoherním klubu, pak hrál v Činoherním studiu v Ústí nad Labem, pražském Divadle Rokoko a Středočeském divadle Kladno. Od roku 1999 byl hercem na volné noze. V roce 2006 se stal členem souboru Městských divadel pražských.\n\nMěl za sebou již desítky divadelních rolí, objevil se např. jako Vavřena ve \"Filozofské historii\", Edmund v \"Králi Learovi\", Merkucio v \"Romeovi a Julii\", \"Hamlet\", Antonio ve hře \"Antonius a Kleopatra\", Jiří ve hře \"Kdo se bojí Virginie Woolfové?\", Jago v \"Othellovi\" a v mnoha dalších. V Městských divadlech pražských vytvořil role Karenina v \"Anně Karenině\", hraběte Glostera v \"Králi Learovi\", José Arcadia Buendii ve \"Sto roků samoty\" a hrál tu i v mnoha dalších inscenacích.\n\nDo povědomí široké veřejnosti se dostal především jako moderátor soutěže \"Chcete být milionářem?\", kde působil až do září roku 2003. Do roku 2005 moderoval \"T-Mobile Renta\", později se pravidelně objevoval v rádiu Blaník v povídání \"S Čechem po Čechách\" a od května 2010 uváděl na Českém rozhlasu Pardubice pořad \"Pardubická ohlédnutí\". V roce 2008 pro Českou televizi natočil dokumentární seriál \"Na vrcholky hor s Vladimírem Čechem\"; s ČT spolupracoval také jako moderátor pořadu pro seniory \"Barvy života\".\n\nPůsobil též v dabingu, např. jako titulní postava v kresleném seriálu i filmech o Garfieldovi.\n\nV letech 2001, 2002 a 2003 byl zvolen nejoblíbenějším moderátorem soutěží v televizní anketě TýTý.\n\nPo Sametové revoluci roku 1989 spoluzakládal Občanské fórum. V letech 1990 až 1992 byl poslancem České národní rady.\n\nVladimír Čech byl dvakrát ženatý, měl dva syny a dvě dcery. \"„To, že mám čtyři děti, možná nejvíce souvisí s tím, že jsem jedináček. Že jsem vyrůstal sám a že jsem si strašně přál sourozence,\"\" řekl Čech.\n\nZemřel dne 22. března 2013 po dlouhé nemoci, Lynchově syndromu, ke kterému se přidal zápal plic.\n\n\n\n"}
{"id": "308395", "url": "https://cs.wikipedia.org/wiki?curid=308395", "title": "Serafínské školy", "text": "Serafínské školy\n\nSerafínské školy byly církevní ústavy pro vzdělávání chudé mládeže.\n\nV roce 1870 vzešla z Itálie a z Francie myšlenka zakládání ústavů pro výchovu a vzdělání chudé mládeže. Těmto ústavům se lidově říkalo konventní školy pro chlapce nebo serafínské školy. Název je odvozen od přídomku zakladatele řádu sv. Františka z Assisi, neboli Františka Serafínského. Tyto školy byly možností studia pro nejchudší. Rodiče platili jen učebnice, psací potřeby, opravy oděvů ap. Ostatní příspěvky byly 60-100 Kč a u velmi chudých byly promíjeny.\n\nV roce 1948 bylo v církevní provincii 69 kněží, z nichž 54 bylo žáky serafínských škol. V roce 1990 bylo ze 41 kněží 32 odchovanců serafínských škol. Přestože nebylo serafínským školám dopřáno mnoho času, sehrály v dějinách české provincie významnou roli.\n\n\n\n\n"}
{"id": "308399", "url": "https://cs.wikipedia.org/wiki?curid=308399", "title": "Syntelia", "text": "Syntelia\n\nSyntelia je rod středně velkých brouků, jediného rodu v čeledi Synteliidae.\n"}
{"id": "308402", "url": "https://cs.wikipedia.org/wiki?curid=308402", "title": "Dílna", "text": "Dílna\n\nDílna je označení pro prostor, kde se něco dělá, kde lidé pracují, místo kde živí lidé vytváří nějaké nové hodnoty. Jedná se o prostor, kde se něco nového vytváří nebo něco starého opravuje či renovuje. V praxi se může jednat jak o malé pracoviště jednoho jediného řemeslníka, může to být umělecký ateliér nebo i větší průmyslový provoz. Ve větších průmyslových areálech se výrazem dílna mohou označovat jednotlivé části areálu podle specializace na konkrétní technologie. Například: kovárna, svařovna, slévárna, obrobna, dílna povrchových úprav, montážní dílna nebo čalounická dílna.\n\nPojízdná dílna je nejčastěji skříňový nákladní automobil (může to být také vlek nebo návěs) vybavený nářadím, svářecí soupravou, elektrickým generátorem nebo vzduchovým kompresorem. Využívá se především k opravám mobilní techniky přímo v místě nasazení. Jde především o rozměrné stavební, zemědělské nebo lesnické stroje, které by bylo problematické transportovat do servisu.\n\nV přeneseném významu se toto slovo občas používá i pro označení nějakého konkrétního uměleckého díla jako takového (např. jazz-rocková dílna apod.), někdy i celého souboru děl.\n\n"}
{"id": "308404", "url": "https://cs.wikipedia.org/wiki?curid=308404", "title": "Sphaerites", "text": "Sphaerites\n\nSphaerites (česky nepravý mršník) je rod brouků, jediného rodu v čeledi Sphaeritidae. Jsou blízkými příbuznými mršníků, ale\nodlišují se od nich několika charakteristickými znaky. Je známo pět (neboli šest, považujeme-li \"S. politus\" Mannerheim za platný druh) druhů, rozšířených zejména ve vyšších polohách Holarktického regionu. Bezpochyby monofyletická čeleď Sphaeritidae zahrnuje jediný rod \"Sphaerites\" se šesti druhy rozšířenými v lesnatých a alpínských oblastech Holarktické oblasti. Nejčastější je \"S. glabratus\", který je široce rozšířen ve střední a severní Evropě (včetně Velké Británie), v Rusku (včetně Sibiře a Dálného Východu), Mongolsku a Japonsku. Příbuzný \"S. politus\" Mannerheim, 1846 se vyskytuje v západní části Severní Ameriky, a zřejm také na východě Ruska a v Japonsku, což ale zpochybňuje Löbl (1996). Rod zahrnuje ještě čtyři ve sbírkách řídce zastoupené druhy známé jenom z několika lokalit ve střední Číně.\n\nDospělci dosahují délky 4,5–7 mm, mají oválné tělo černé barvy s modravě-zeleným leskem. Brouci jsou široce oválného tvaru, klenutí, převážně jednobarevně černí, neochlupení, se slabým, zeleně kovovým leskem (kromě dvou čínských druhů, které mají krovky částečně oranžové nebo červené). Čeleď Sphaeritidae dosud nebyla revidovaná a vzájemné vztahy mezi druhy nebyly zkoumané fylogenetickými metodami.\n\nO jejich životě toho není mnoho známo, obecně jsou však nalézáni v rozkládajících se materiálech a houbách. Podle Newtona (2000) a Nikitského (1976) jsou Sphaeritidae vesměs vzácní brouci. Jsou většinou nalézáni v hnijících látkách organického původu nebo v jejich blízkosti, např. v exkrementech, houbách, zdechlinách, na vytékající míze stromů (nap . bříz – \"Betula\" spp., javor – \"Acer\" spp.) nebo pařezů, přilétají též do feromonových lapačů (T. Lackner & J. Vávra, vlastní pozorování). Životní cyklus těchto brouků je dosud nedostatečně známý, s výjimkou prvního larválního instaru \"Sphaerites glabratus\", který vychoval a popsal Nikitsky (1976). Tento popis částečně převzali Newton (1991) a Hansen (1997). Podle Nikitského (1976) se brouci páří blízko vytékající mízy stromů a samička následně klade vajíčka do mízou nasáknuté půdy. Larvy mají rychlý vývoj a další generace dospělců se líhne do jednoho měsíce. Jiří Vávra (Ostrava, osobní sdélení) udává větší počet dospělých jedinců nalezených v mízou nasáklé hrabance u paty javoru horského (\"Acer pseudoplatanus\"); jiné dva kusy našel na exkrementu kuny (\"Martes martes\"). Soud dle morfologie ústních orgánů, které jsou velice podobné ústním orgánům mršníků, jsou dospělci i larvy Sphaeritidae pravědpodobně draví, proto Nikitského (1976) údaj o dospělcích živících se vytékající březovou mízou je pořtebné ověřit (Newton 2005).\n\n\"Sphaerites glabratus\" je ve střední Evropě jen vzácně nalézaným druhem. Vyskytuje se ve smíšených a jehličnatých lesích středních a horských poloh, dospělci byli v přírodě sbíraní od konce dubna do srpna (T. Lackner & J. Vávra, vlastní pozorování).\n\nLackner, 2015 Coleoptera: Sphaeritidae, Histeridae. Kabourek, Zlín.\n\nLackner, T. ICONES: Coleoptera: Sphaeritidae, Histeridae. Kabourek Zlín, 2015\n"}
{"id": "308407", "url": "https://cs.wikipedia.org/wiki?curid=308407", "title": "Srdeční choroby", "text": "Srdeční choroby\n\nSrdeční choroba je souhrnný termín pro množství rozličných chorob, které zasahují srdce. Tento článek se zaměřuje na lidské srdeční choroby.\n\nAngina pectoris se projevuje jako svíravá bolest na hrudi způsobená snížením dodávky kyslíku srdečnímu svalu. Příčinou je ischemická choroba srdeční postihující věnčité tepny a způsobující poruchu krevního průtoku.\n\nInfarkt myokardu je náhlé odúmrtí části srdeční svaloviny, obvykle je způsobeno trombózou věnčitých tepen. Často končí smrtí.\n\nPoškození srdce způsobené zúžením nebo uzavřením věnčitých tepen.\n\nIschemická choroba srdeční končící infarktem je ve Velké Británii příčinou třetiny úmrtí mezi 45. a 65. rokem a je nejčastější příčinou smrti v severní Evropě a v severní Americe. Riziko infarktu v jiných rozvinutých zemích je mnohem nižší viz tabulka. Rizikovými faktory jsou kouření, vysoký krevní tlak, strava bohatá na nasycené tuky, obezita a nedostatek pohybu jsou klíčové v západním světě (sedavý způsob života je rizikem i při optimální váze). V poslední době se počet úmrtí snížil, hlavně díky zdravotní osvětě, omezení kouření a zlepšení zdravotní péče. Avšak počet infarktů stoupá v těch rozvojových zemích, které se více přizpůsobují západnímu životnímu stylu.\n\npočet úmrtí na ischemickou chorobu srdeční na 100 000 obyvatel.\n\nTrombóza neboli ucpání věnčité tepny, již dříve postižené ischemickou chorobou srdeční, krevní sraženinou. Je příčinou infarktu.\n\n"}
{"id": "308410", "url": "https://cs.wikipedia.org/wiki?curid=308410", "title": "Emiliano Zapata", "text": "Emiliano Zapata\n\nEmiliano Zapata Salazar (8. srpna 1879 – 10. dubna 1919) byl jeden z vůdců Mexické revoluce, která vypukla v roce 1910 a byla namířena proti prezidentovi Porfiriu Díazovi. Zapata založil a organizoval důležitou ozbrojenou skupinu, která se jmenovala Osvobozenecká armáda jihu.\n\nJako syn koňského handlíře už v mládí viděl, jak špatně zachází vlastníci plantáží s chudými rolníky a jak je okrádají. Ve věku 18 let se postavil do vedení protestní akce proti jednomu z velkomajitelů půdy. Za tuto činnost byl zatčen. \nRoku 1910 propuklo povstání proti diktátoru Porfiriu Diazovi, který tehdy v Mexiku vládl. Zapata se tehdy s nadšením přidal na stranu revolucionářů. Zúročil své zkušenosti ze sedmileté vojenské služby (dotáhl to na seržanta) a za jeden rok už měl pod kontrolou jižní část Mexika. Osm let vedl tento boj za pomoci rolnické armády, vyháněl velkostatkáře (\"hacendados\") kteří zkonfiskovali rolníkům půdu a spravedlivě ji opět rozděloval. Jeho heslem bylo \"„Tierra y Libertad“ – “Země a svoboda”\". \n10. dubna 1919 byl vlákán do léčky a zavražděn. Bylo mu tehdy 40 let. Přesto, že tato revoluce byla prohrána, přinesla své ovoce: uskutečnila se pozemková reforma.\n\n\n\n"}
{"id": "308411", "url": "https://cs.wikipedia.org/wiki?curid=308411", "title": "Robyn", "text": "Robyn\n\nRobin Miriam Carlsson (* 12. června 1979) je švédská zpěvačka známá jako Robyn, která se proslavila hlavně v 90. letech písní \"Show Me Love\". V roce 2007 slavil její singl \"With Every Heartbeat\" mezinárodní comeback na hudební scénu. Singl se dostal na první místo britské singlové hitparády. Známé a úspěšné jsou i její pozdní songy z alba Body Talk \"Call Your Girlfriend,\" \"Dancing On My Own a cobrastyle.\"\n"}
{"id": "308415", "url": "https://cs.wikipedia.org/wiki?curid=308415", "title": "Mariánský most", "text": "Mariánský most\n\nMariánský most pro silniční dopravu a pěší překonává v Ústí nad Labem řeku Labe, čímž spojuje městské části Ústí nad Labem-město (silnici I/62) a Ústí nad Labem-Střekov (silnici II/261). Byl otevřen roku 1998 a je tak nejmladším ze tří říčních mostů v Ústí, po mostu Dr. E. Beneše a železničním mostu. Leží v místě zvaném Ústecká brána, severním koncem ústí pod Mariánskou skálu. Vedle tradičního symbolu města, hradu Střekova, se stal novodobou dominantou Ústí nad Labem. Autorem návrhu je architekt Roman Koucký. Podle architekta a historika urbanismu Karla Kuči je most nejvýraznějším novodobým symbolem města Ústí nad Labem.\n\nMost byl budován po dobu pěti let, přičemž do něj město investovalo přes 750 milionů Kč.\n\nMost roku 1999 získal Cenu Evropské asociace ocelových konstrukcí – ECCS (European Convention for Constructional Steelwork) European Steel Design Awards. Mezinárodní asociace pro mosty a stavební inženýrství zařadila ústecký Mariánský most krátce po jeho dokončení mezi 10 nejlepších staveb světa posledního desetiletí.\n\nMost odolal velkým povodním v letech 2002, 2006 a 2013. Nicméně nedokázal plnit funkci spojení mezi Střekovem a dalšími částmi města Ústí nad Labem. Plánuje se proto vybudování estakády směrem ke čtvrti Krásné Březno.\n\nPodle informace Ředitelství silnic a dálnic ministru Vítu Bártovi z roku 2010 bude most vyžadovat v příštích letech základní rekonstrukci za stamiliony korun. Primátor Jan Kubata označil tuto informaci za mylnou a mylně podanou: podle jím zaslaného posudku je most ve velmi dobrém kvalitativním technickém stavu a podle Kubaty tak žádné stamilionové opravy v budoucnosti nehrozí. Roční náklady na údržbu se pohybují v řádech milionů, tedy odhadem přibližně do 10 milionů korun.\n\nMost patří městu Ústí nad Labem. To jej nabízí k odprodeji státu, ministerstvo dopravy však s jeho převzetím váhá. Smlouvy o převodu mostu za 95 milionů Kč byly k říjnu 2010 již podepsané, ale fakticky k převodu ještě nedošlo.\n\nPro jméno mostu, které vyhrálo, tedy \"Mariánský most\", hlasovalo 93 lidí. Mezi další možnostmi, jak se most mohl jmenovat, patřily např. \"Most barikádníků\", \"Harfa\", \"Vidlák\", \"Mobidik\", \"Manhattan\", \"Semtammost\" či \"Most 7. pětiletky\".\n\nMost tvoří dva pylony, z každého jednostranně vychází 15 ocelových lan, které nesou mostovku. Ta je 179 metrů dlouhá, pylony jsou 60 metrů vysoké. Jejich výška má být shodná s výškou ústeckého kostela Nanebevzetí Panny Marie. Most váží 3500 tun. Most je zčásti ocelový, zčásti železobetonový.\n\n\n"}
{"id": "308418", "url": "https://cs.wikipedia.org/wiki?curid=308418", "title": "Adele", "text": "Adele\n\nAdele Laurie Blue Adkins, MBE (* 5. května 1988 Londýn) je britská zpěvačka a skladatelka známá jen jako Adele. V roce 2008 převzala cenu BRIT Awards v kategorii Cena kritiků, která je udílená umělcům, kteří v té době ještě nevydali album.\n\nDebutová deska nazvaná \"19\" vyšla v lednu 2008 a dostala se na první místo prodejního žebříčku ve Velké Británii. Druhé album s názvem \"21\" se stalo nejprodávanějším albem tohoto století a prestižní hudební magazín \"Billboard\" ho označil za nejlepší album všech dob. Celosvětové vydání proběhlo 19. ledna 2011. Z desky vyšel také singl „Rolling in the Deep“. V roce 2012 přednesla svojí píseň „Skyfall“, za kterou obdržela Zlatý glóbus a Oscara. Alba její diskografie se na prvním místě nejprodávanějších desek udržely nejdéle v historii. Překonala tak Rolling Stones i Madonnu.\n\nPo tříleté odmlce se v roce 2015 vrátila s novým, již třetím studiovým albem \"25\", které ji ihned dostalo zpět na vrchol hudebního průmyslu. Píseň „Hello“ okamžitě obsadila první místa hudebních žebříčků a na YouTube dosáhla za pouhé 3 měsíce 1 miliardu zhlédnutí. Videoklip ke skladbě také drží rekord v největším počtu zhlédnutí na YouTube v prvních 24 hodinách od zveřejnění – 27,7 milionů. Později přibyl i rekord za nejrychlejší dosažení 1 miliardy zhlédnutí, a to za 87 dní od zveřejnění.\n\nV říjnu 2007 vydala svůj první singl „Hometown Glory“. Umístil se na 19. příčce britského žebříčku UK Singles Chart. Byl vedoucím singlem jejího debutového alba \"19\", které bylo pojmenované po věku Adele, když ho začala nahrávat. Album bylo vydáno 28. ledna 2008 u společnosti XL Recordings, kde získala smlouvu v červnu 2006. Vcelku nevýrazný první singl následovala píseň \"Chasing Pavements\", která se umístila na 2. místě ve Spojeném království a na 21. příčce v USA. Na domácí půdě uspěly i singly \"Cold Shoulder\" a \"Make You Feel My Love\". Album debutovalo na 1. příčce žebříčku UK Albums Chart. V USA původně na 54. příčce, ale po úspěchu alba \"21\" se vyšplhalo až na 4. příčku. Ve Spojeném království se ho prodalo 2 miliony kusů, stejný počet i v USA, celosvětově poté 10 milionů. Toto album ji vyneslo jednu cenu z BRIT Awards a dvě ceny Grammy.\n\nSvé druhé studiové album začala nahrávat v květnu 2009, a proto zvolila název \"21\". Vydání alba předcházel singl \"Rolling in the Deep\", který obsadil 2. příčku v UK a 1. příčku v USA, Belgii, Kanadě, Německu, Itálii, Finsku nebo i v Jižní Koreji. V USA se stal 6x platinový, stejně tak v Kanadě, v UK jen zlatý.\n\nAlbum bylo vydáno v lednu 2011 a obsadilo celou řadu prvních míst světových žebříčků (minimálně 26), například v UK, USA, Česku, Kanadě, Mexiku, Austrálii atd. Stalo se 16x platinovým ve Spojeném království, 12x platinovým v Irsku, 15x platinovým v Austrálii, diamantovým v Kanadě či 11x platinovým v USA. Tj. 4,8 milionů prodaných kusů v UK, 11 milionů v USA, celosvětově poté na 30 milionů. Z alba se staly úspěšnými ještě singly \"Someone Like You\", který konečně dosáhl i na první místo v britském žebříčku, a \"Set Fire to the Rain\", oba v USA obsadily první místo a staly se multi-platinovými. Poslední singl \"Rumour Has It\" již takový úspěch nezopakoval. Úspěch alba znamenal i zisk mnoha ocenění, například dvě ceny z Brit Awards nebo 6 cen Grammy. Také pro Adele znamenal překonání mnoha hudebních rekordů.\n\nSpolečně se skladatelem Paulem Epworthem v roce 2012 složila a nazpívala eponymní titulní skladbu k 23. filmové bondovce \"Skyfall\", která byla vydána 5. října téhož roku. Tato píseň získala v roce 2013 Oscara za Nejlepší původní píseň, Zlatý glóbus za nejlepší filmovou píseň a z BRIT Awards si odnesla vítězství v kategorii Nejlepší britský singl roku. V prosinci 2013 byla v Buckinghamském paláci oceněna Řádem britského impéria za přínos hudbě.\n\nOd srpna 2015 začala nahrávací společnost XL propagovat třetí studiové album Adele. V říjnu byl zveřejněn název alba \"25\" a bylo stanoveno datum vydání na 20. listopadu 2015. V říjnu byl také vydán první singl \"Hello\". Ten se umístil na prvních příčkách mnoha mezinárodních žebříčků. K písni byl okamžitě vydán i videoklip, který na YouTube během prvního dne zhlédlo 27,7 milionů uživatelů, čímž zlomil rekord. Za pouhý jeden měsíc videoklip zhlédlo 452 milionů uživatelů. \"Hello\" za 87 dní zhlédla 1 miliarda lidí, čímž byl pokořen světový rekord. Ve Spojeném království se písně prodalo 330 000 kusů během prvního týdne prodeje a tím se stal nejprodávanějším singlem za poslední tři roky. Na začátku listopadu singl debutoval v US žebříčku na první příčce a stal se prvním digitálním singlem, kterého se během prvního týdne prodalo (placeně stáhlo) přes milion kusů.\n\nV listopadu byl natočen a na stanici BBC One odvysílán i televizní speciál \"Adele at the BBC\", který také sloužil k propagaci alba. Pro propagaci alba dále vystoupila v americkém pořadu \"Saturday Night Live\" a vystoupila v Radio City Music Hall; tento koncert později odvysílala stanice NBC.\n\nAlbum \"25\" debutovalo na prvních příčkách mnoha světových žebříčků. Dle odhadů společnosti Nielsen Music, založených na prodeji prvního dne, se mělo v USA prodat 2,5 milionů kusů alba za první týden, čímž by stanovilo absolutní rekord. Nahrávací společnost se na velký zájem připravila a do distribuce poslala 3,6 milionů kusů alba. Album \"25\" se tím mělo okamžitě stát nejprodávanějším albem roku 2015. Nakonec se v USA prodalo za pouhé tři dny prodeje 2,3 milionů kusů, a tím se stalo nejrychleji se prodávaným albem historie a nejprodávanějším albem roku 2015. Za první týden se celkově v USA prodalo 3,38 milionů kusů, čímž se stalo prvním albem historie, jehož se prodalo přes tři miliony kusů za pouhý týden. Do ledna 2016 se v USA prodalo 7,6 milionů kusů. Album se drželo na první příčce žebříčku Billboard po sedm týdnů, což se naposledy podařilo v roce 1987 Whitney Houston.\n\nV Kanadě se první týden prodalo 306 000 kusů, čímž byl zlomen kanadský rekord Céline Dion z roku 1997. V domácím Spojeném království se alba prodalo 800 000 kusů během prvního týdne, a tím byl zlomen historický rekord nejrychleji se prodávaného alba. Za čtyři týdny prodeje se prodaly 2 miliony kusů. Celkový prodej v lednu 2016 činil 2,5 milionů kusů. Do ledna se celosvětově prodalo přes 15 milionů kusů alba.\n\nOd února do listopadu 2016 se Adele vydala na koncertní šňůru po Británii, Evropě a Severní Americe. V Evropě proběhlo celkem 52 koncertů a v Americe 58. Na jaře 2017 Adele odzpívala 11 koncertů v Austrálii a na Novém Zélandu. Celkem její světové turné čítá 123 koncertů. Závěrem velkolepého turné byly koncerty v prestižní londýnské aréně Wembley, ze kterých bylo natočeno DVD.\n\nPrvní vztah prožila s bisexuálem, který ji inspiroval k hudebním textům.\n\nV lednu 2012 bylo oznámeno, že Adele udržuje partnerský vztah s ředitelem charitativní organizace Drop4Drop Simonem Koneckim. V červnu zpěvačka sdělila, že s přítelem čekají narození potomka a 19. října téhož roku porodila syna Angelo Jamese. Konecki již má dceru z bývalého manželství.\n\nV roce 2008 koupila byt v londýnském Notting Hillu. V prosinci 2011 se s partnerem přestěhovala do desetihektarového sídla s deseti ložnicemi v anglickém hrabství Západní Sussex.\n\nV dubnu 2019 oznámila, že se s manželem rozešla, ale že budou nadále společně vychovávat syna. V září pak Adele podala žádost o rozvod. \n\nMake You Feel My Love (2008)\n\n\n"}
{"id": "308419", "url": "https://cs.wikipedia.org/wiki?curid=308419", "title": "Železniční most (Ústí nad Labem)", "text": "Železniční most (Ústí nad Labem)\n\nŽelezniční most je jeden ze tří mostů spojujících břehy řeky Labe v Ústí nad Labem. Most spojuje městskou část Střekov na pravém břehu s centrem města na levém břehu. Jezdí po něm vlaky mezi železničními stanicemi Ústí nad Labem-Střekov a Ústí nad Labem-západ.\n\nPůvodně stál vedle dnešního mostu silniční a železniční most z let 1871–1872. Byl dvoupatrový (horním patrem vedla železnice, dolním silnice a cesta pro pěší). V roce 1945 byl poškozen, když došlo k náletu na město a roku 1958 odstraněn. V polovině 50. let byl vedle původního mostu postaven most současný, určený kromě železnice i pro pěší.\n\n\n"}
{"id": "308423", "url": "https://cs.wikipedia.org/wiki?curid=308423", "title": "Korean Air", "text": "Korean Air\n\nKorean Air (: 대한항공 nebo 大韓航空, \"Tähan Hanggong\") je národní letecký dopravce Jižní Koreje s ústředím v Soulu. Společnost je od roku 2006 členem aliance aeroliní SkyTeam stejně jako ČSA. Provozuje také nákladní společnost (Korean Air Cargo) a společnost pro aerotaxi (Korean Air Executive).\n\nKorean Air byla založena jihokorejskou vládou v roce 1962 jako \"Korean Air Lines\" a nahradila tak \"Korean National Airlines\" založené v roce 1948. Charakteristické modrostříbrné zbarvení letadel a nové logo „Korean Air“ se stylizovaným tchägukki bylo zavedeno 1. března 1984 a zároveň aerolinie změnily své jméno na \"Korean Air\".\n\nKorean Air od roku 2004 pravidelně létá do Prahy, na letiště Václava Havla. V roce 2004 nasadila tato společnost na linku Airbus A330 s frekvencí třikrát týdně. V roce 2010 už létala společnost 4krát týdně s větším letadlem Boeing 777. Na léto nasazuje Korean větší letadla jako Boeing 747-400, nebo novější Boeing 747-8I, několikrát do Prahy poslala také svůj Airbus A380. Frekvence se od roku 2010 nezměnila a i v roce 2016 létala společnost 4krát týdně do Prahy. Na zimní sezónu 2018 dopravce na trasu poprvé nasadil typ Boeing 787-9, konkrétně třikrát týdně, zbylou frenkvenci bude létat typ jiný. V roce 2019 bylo oslaveno patnáctileté působení společnosti v Praze, na svých linkách přepravila do či z Prahy celkem 1,3 milionů lidí, s 5600 odlety a přistáními.\n\nDne 10. dubna 2013 společnost podepsala s českou vládou smlouvu o nákupu 44 % akcií Českých aerolinií za 67,5 milionu Kč (Audit v roce 2012 ohodnotil cenu státního podílu na 148 miliónů korun). Korean Air chtěl z pražského letiště vytvořit jeden ze svých leteckých uzlů v Evropě a zároveň navýšit kapacitu Českých aerolinií, které by dále navazovaly na jejich lety dále do Evropy, přislíbil také rozvoj pražského letiště a posílení dálkových letů ČSA. Českým aeroliniím od roku 2013 pronajímá letoun Airbus A330-300. \n\nV roce 2017 podíl Korean v ČSA odkoupila česká aerolinie Smartwings.\n\nV listopadu 2018 čítala flotila KAL 178 letadel, přičemž dalších 7é bylo objednaných. Průměrné stáří letky bylo 9,2 let:\n\nSpolečnost v minulosti létala s následujícími typy letadel:\n\n"}
{"id": "308425", "url": "https://cs.wikipedia.org/wiki?curid=308425", "title": "Most Dr. Edvarda Beneše (Ústí nad Labem)", "text": "Most Dr. Edvarda Beneše (Ústí nad Labem)\n\nMost Dr. E. Beneše (německy 1936-1938: \"Dr.-Edvard-Beneš-Brücke\") byl postaven v letech 1934–1936 přes řeku Labe v Ústí nad Labem. Spojuje nynější městské části Ústí nad Labem-město a Ústí nad Labem-Střekov. Byl nazván podle druhého československého prezidenta Edvarda Beneše. Je určen silniční dopravě a pěším.\n\nO stavbě druhého ústeckého mostu (tehdy stál již železniční most) se poprvé uvažovalo roku 1908. K této otázce se však město znovu vrátilo až roku 1926. V roce 1928 dokončil inženýr Josef Melan projekt mostu, ale ministerstvo práce ho schválilo až na jaře 1931 a teprve 1. července 1931 byla vypsána soutěž pro dodavatele na definitivní provedení mostu – mezi 14 nabídkami, které byly doručeny do 4. září 1931, byly možnosti ocelového i železobetonového mostu. Výběrová komise se přiklonila k variantě dražšího, zato trvanlivějšího mostu ocelového. V květnu 1932 komise vybrala dodavatele stavby mostního spodku (pilířů) i svršku (nosné konstrukce, vozovka, vybavení aj.), protože však mezi nimi byli i zahraniční dodavatelé, ministerstvo práce tento výběr nepovolilo provést a v březnu 1933 byla vypsána nová soutěž, kterou vyhrály společnosti se sídlem v Československu.\n19. ledna 1934 bylo předáno staveniště mostu dodavatelům, 26. března 1934 se začalo s hloubením základů pro pilíř na střekovské straně (dokončeno 18. června v hloubce cca 10 m pod hladinou Labe) a 13. srpna na ústecké straně. V létě 1934 také došlo k základním úpravám ústeckého předmostí, od května 1935 do jara 1936 byl postupně prorážen železniční násep a nahrazován ocelovým viaduktem – tyto práce byly komplikované tím, že jednak železniční správa trvala na stálé provozuschopnosti alespoň jedné koleje, jednak silniční správa požadovala vysokou světlost viaduktu a protichůdně k tomu odolnost proti zaplavení při povodni. Od května do září 1935 byla montována nosná konstrukce (klenba, podélníky, příčníky a sloupy) mostu, vzápětí se započalo s prací na železobetonové dece mostovky. Na jaře 1936 byla dokončena hrubá stavba a začalo se s dokončovacími pracemi (tramvajové kolejiště, elektroinstalace, zábradlí aj.), 27. června 1936 byla provedena zatěžkávací zkouška a 9. srpna 1936 byl most slavnostně předán do užívání veřejnosti. Celkové finanční náklady byly spočteny na přibližně 15,7 milionu Kč.\nMost sloužil pro pěší, automobily a také pro tramvajové linky na Střekov, přičemž na něm bylo vybíráno mýtné až do podzimu 1938, kdy bylo československé pohraničí odstoupeno Německu a nacistická správa města rozhodla politickým krokem o zrušení mýta. V roce 1938 byl také most přejmenován na \"Hermann-Göring-Brücke\". Na konci války ho německá armáda připravila k odpalu, ale německý voják Josef Patz výbušniny svévolně odstranil. Po válce bylo mostu vráceno původní jméno. Během 31. července 1945 se z části i na mostě odehrál tzv. ústecký masakr (31. července 2005 byla na most umístěna pamětní deska, která tuto událost připomíná). V letech 1952 až 1990 nesl most jméno po řeckém hrdinovi komunistického odboje Nikosi Belojannisovi.\n\nDřevěná dlažba z borových, olejem impregnovaných špalíků bývala jedním z typických znaků jeho vozovky. Tato dlažba sice byla lehká a zbytečně nezatěžovala nosnou konstrukci, ovšem za mokrého počasí byla velmi kluzká a nebezpečná pro chodce i automobily. Přesto vydržela na místě přes 30 let a až poté, co byla v roce 1968 zrušena tramvajová doprava přes most, byla nahrazena živičným povrchem.\n\n\n\n"}
{"id": "308432", "url": "https://cs.wikipedia.org/wiki?curid=308432", "title": "Vickers Valiant", "text": "Vickers Valiant\n\nVickers Valiant byl britský proudový čtyřmotorový strategický bombardér, zařazený do služby u Royal Air Force v polovině 50. let 20. století jako první z trojice bombardérů „třídy V“. Následovaly ho pokročilejší stroje Handley Page Victor a Avro Vulcan. Byl vyvinut společností Vickers v reakci na specifikaci B.35/46 vydanou ministerstvem letectví na proudový bombardér nasoucí jaderné zbraně. Valiant je jediným bombardérem třídy V, který vypustil \"na ostro\" jaderné zbraně. \n\nValiant byl zamýšlen jako výškový strategický bombardér, ale na konci padesátých let v odezvě na rychlý pokrok v oblasti raket země-vzduch (SAM) se jeho úkol změnil na útoky z nížších letových hladin. Kromě role jaderného odstrašování používala RAF Valianty k dalším účelům jako je plnění úkolů fotografického průzkumu nebo tankování paliva za letu. Nasazeny byly jako konvenční bombardéry během mise nad Egyptem s názvem \"Operace mušketýr\" během suezské krize v roce 1956.\n\nKoncem roku 1964 bylo zjištěno, že všechny varianty letounů Valiant vykazovaly předčasnou únavu materiálu a korozi v nosnících křídla, jejíž příčina vycházela z nedostatečně prozkoumané hliníkové slitiny DTD683.\n\nSpíše než pokračovat v nákladném programu přestavby se ministerstvo obrany rozhodlo Valianty v roce 1965 vyřadit. Jeho úkoly převzaly ostatní bombardéry třídy V, které zůstaly ve službě až do 80. let.\n\nNa konci druhé světové války britské letectvo využívalo taktiku masivních bombardovacích útoků, prováděných čtyřmotorovými stroji s pístovými motory. Příchod jaderných zbraní a proudových motorů ale přinesl zcela nové úvahy o způsobu nasazení bombardérů. Základem nadále měly být stroje, pohybující se vysokou rychlostí ve velké výšce a už jen svými výkony dostatečně chráněné před stíhacími letouny protivníka, proto se neuvažovalo o aktivní obraně bombardérů pomocí hlavňových zbraní. Tak mělo být zajištěno účinné odstrašení protivníka a, pro případ konfliktu, i schopnost britského letectva provést jaderný útok.\n\nPrvním bombardérem Royal Air Force s proudovými motory se měl stát konzervativně navržený typ Short Sperrin s přímým křídlem. Jeho výkony, zvláště rychlost, ale nebyly považovány za dostatečné a po vyrobení dvou prototypů došlo k zastavení programu.\n\nDo soutěže na konstrukci proudového bombardéru se přihlásily firmy Avro a Handley Page s návrhy velmi slibných letounů. Ministerstvo letectví podepsalo kontrakty s oběma výrobci, aby tak mělo k dispozici zálohu pro případ, že by jeden z nich nedovedl svůj bombardér k operační způsobilosti.\n\nNávrh koncernu Vickers-Armstrongs, označovaný \"Vickers Typ 660\", byl původně ze soutěže vyřazen, protože ve srovnání s konkurenty vyhlížel neporovnatelně konzervativněji. Šéfkonstruktér George Edwards ale za svůj letoun energicky loboval na Ministerstvu letectví a současně provedl určité změny v projektu. Podle jeho názoru měl být letoun firmy Vickers k dispozici mnohem dříve než konkurenti, předpokládal vznik prototypu během roku 1951 a zahájení sériové výroby v roce 1953. Měl tak posloužit jako prozatímní řešení, než budou k dispozici konkurenční stroje.\n\nS odstupem je možné pokládat myšlenku na vytvoření tří velkých a nákladných typů k plnění jediného úkolu – provedení strategického jaderného útoku – za vojensky i ekonomicky nepřijatelnou. V atmosféře počínající studené války a hrozby Stalinova útoku na západní Evropu ale měla jisté opodstatnění.\n\nV dubnu 1948 Ministerstvo letectví vypsalo specifikace \"B.9/48\", přizpůsobené „na míru“ návrhu \"Vickers 660\". V únoru 1949 byla objednána stavba dvou prototypů. První z nich měl být poháněn motory Rolls-Royce Avon RA.3, pro druhý prototyp se uvažovala čtveřice pohonných jednotek Armstrong Siddeley Sapphire (Druhý prototyp je někdy značen jako \"Vickers 667\").\n\nPrvní vzlet prototypu s motory Avon se uskutečnil 18. května 1951, přesně jak George Edwards před třemi roky slíbil. Dokonce o několik měsíců předběhl i zálet stroje Short Sperrin. Od podepsání smlouvy o stavbě prototypů uběhlo pouhých 27 měsíců. Za řízením letounu seděl hlavní zkušební pilot firmy Vickers Mutt Summers (zalétával i typy Wellesley, Wellington, Warwick, …), pro něhož to byl jeden z posledních letů před odchodem do důchodu. Jako druhý pilot se zkušebního letu zúčastnil Gabe \"Jock\" Bryce, Summersův nástupce.\n\nO měsíc později, v červnu 1951, dostal \"Vickers Type 660\" oficiálně bojové jméno Valiant. Ačkoli většinou bombardéry RAF dostávaly svá jména podle měst, Valiant byl výjimkou a jméno mu vybrali zaměstnanci koncernu Vickers podle víceúčelového dvojplošníku z roku 1931.\n\nPrototyp Valiantu byl ztracen v lednu 1952 kvůli požáru za letu, způsobeném netěsností palivového systému. Osádka se zachránila s výjimkou druhého pilota který zahynul, když po katapultáži pravděpodobně narazil do VOP. Po úpravě palivového systému byl 11. dubna 1952 zalétán druhý prototyp, který dostal motory Avon RA.7 s tahem po 33 kN namísto původně uvažovaných Sapphire. Havárie prvního prototypu takřka neovlivnila letové zkoušky, protože k ní došlo až v závěru testů.\n\nV dubnu 1951 byla podepsána objednávka na výrobu 25 kusů sériových \"Valiantů B.1\". První sériový letoun odstartoval v prosinci 1953, opět podle Edwardova příslibu, a do služby u Royal Air Force nastoupil v lednu 1955. Bombardéry třídy V se staly realitou, Victor a Vulcan měly následovat.\n\nValiant byl navržen vcelku konzervativně, jako klasický hornoplošník se čtveřicí motorů Avon RA.3 o tahu po 29 kN, umístěnou v kořeni mohutného křídla. Celkově působil jako poměrně jednoduchý, i když aerodynamicky vytříbený stroj. George Edwards jej trefně popsal jako „letoun bez trochy humoru“.\n\nPoměrně tlustý profil křídla, 12% u kořene (poměr tloušťky a hloubky křídla), umožnil, aby štíhlé motory Avon byly instalovány do vnitřních prostor a nevyžadovaly samostatné gondoly pod křídlem, jako např. u soudobého typu Boeing B-47 Stratojet. Způsob uložení motorů přispěl k celkově čistým liniím stroje. Naproti tomu ale zkomplikoval údržbu a opravy pohonných jednotek. Také přinášel určité riziko, neboť závada na jednom z motorů snadno mohla způsobit poškození sousedního (požárem, úlomky lopatek turbíny nebo kompresoru). Navíc i komplikoval vývojové a konstrukční práce, protože hlavní nosník musel být vyklenut okolo motorových prostor. Z výše uvedených příčin se dnes tento způsob montáže pohonných jednotek neužívá a letouny mívají své motory obvykle zavěšeny pod křídlem, tedy instalovány způsobem, jaký představil Boeing B-47 Stratojet. Současně se tak snižuje i moment síly působící na křídlo za letu, kdy motory fungují jako protizávaží na prodloužených závěsech.\n\nValiant měl křídlo s dvojím úhlem šípu, které vyvinul Elfyn Richards, hlavní aerodynamik firmy Vickers. Vnitřní třetina křídla blíže trupu měla šíp 45°, zbývající části směrem ke koncům pak jenom 24°. Menší úhel šípu na vnějších částech křídla kompenzovala v těchto místech nižší tloušťka profilu, která také pomáhala redukovat případné sklony letounu k třepání nosné plochy a nárůstu odporu při vysokých podzvukových rychlostech. Za letu byla maximální rychlost omezena Machovým číslem 0,82, cestovní rychlost na Mach 0,76, ve výškách až 16 600 m. Valiant bez podvěšených přídavných nádrží mohl po vzletu vystoupat přímo do výšky 15 000 m, a to i s plným nákladem uvnitř pumovnice.\n\nVzduch do motorů prototypu vcházel dlouhými obdélníkovými štěrbinami v náběžné hraně křídla. Ty se u pozdějších Valiantů změnily na širší oválné vstupy, umožňující vyšší objemový tok vzduchu, nutný pro výkonnější sériové varianty Avonů. Výstupní trysky motorů vyčnívaly z krytů nad odtokovou hranou křídla. Některé Valianty (např. verze pro doplňování paliva za letu) byly vybaveny zařízením pro vstřik vody do výstupních trysek, což zvýšilo tah každého motoru asi o 4,5 kN.\n\nOcasní plochy byly šípovité, s výškovkou montovanou na vrcholu směrovky, aby se tak dostala mimo dosah spalin z motorů.\n\nPodle současných zvyklostí bylo plošné zatížení křídla Valiantu relativně nízké a vztlak ještě zvyšovaly dvojštěrbinové vztlakové klapky, vysouvané pro vzlet na 20° a během přistání na 60°. Letoun spočíval na příďovém podvozku, se zdvojeným příďovým kolem. Hlavní podvozkové nohy nesly dvě kola montovaná za sebou (v tandemu) a zasouvaly se do vnějších částí křídla.\n\nVětšina systémů letounu byla ovládána elektricky, včetně vysouvání klapek a podvozku. Elektrické rozvody používaly dvojí napětí : 128 V stejnosměrných pro napájení výkonových pohonů a 28 V stejnosměrných pro kontrolní funkce a stykače, které spínaly 128 V systém. Záložní akumulátory měly napětí 24 V pro 28 V systém a 112 V pro 128 V systém (rozdíl v napětích umožňuje dobíjení akumulátorů, pokud jsou generátory v provozu). Brzdy podvozku a natáčení příďové nohy bylo řešeno hydraulicky, ale čerpadla hydrauliky poháněly opět elektromotory.\n\nLetoun měl v ovládání zařazeny dvojnásobně zálohované posilovače, s možností v případě fatálního selhání přejít na plně ruční řízení. Piloti byli cvičeni k létání v manuálním režimu a prováděli tak dokonce i přistání, ale pouze v podmínkách minimálních turbulencí a malého bočního větru. Maximální výchylka vztlakových klapek byla za letu v manuálním režimu omezena pouze na 40°, protože jinak pilot jen s obtížemi vyrovnával jejich klopivý moment, což obvykle vyústilo v tvrdá přistání. Náklon letounu mohl za letu v manuálním režimu dosáhnout nejvýše 20°. Ovládání stroje bez posilovačů vyžadovalo poměrně velkou sílu a bylo pro piloty značně únavné.\nKonstrukce Valiantu spočívala na mohutném podélníku v trupu, který podpíral nosníky křídla a přenášel na ně tíhu nákladu z dlouhé pumovnice. Osádka měla pracoviště v přetlakovaném „vajíčku“ a skládala se z pilota, druhého pilota, dvojice navigátorů a operátora palubní elektroniky. Pouze oba piloti měli k dispozici vystřelovací sedačky. Zbývající tři členové osádky museli vyskakovat vstupními dveřmi na levé straně trupu, které byly v takovém případě blokovány v částečně otevřené poloze a vytvářely záštitu před proudem vzduchu. Padáky se otevíraly automaticky, pomocí výtažného lanka.\n\nMinisterstvo letectví zpočátku požadovalo možnost katapultovat celou kabinu osádky, nebo, pokud by to nebylo technicky možné, vystřelovací sedačky pro všechny letce. Ačkoli na základně Wittering proběhly úspěšné zkoušky vystřelovacích sedadel pro navigátory a operátora s použitím figurín, do služby se toto řešení nedostalo jako příliš nákladné.\n\nValiant B.1 nesl v pumovnici při bojovém nasazení typicky jednu jadernou pumu o hmotnosti 4 540 kg, nebo až 21 konvenčních pum po 454 kg. Pod každou polovinou křídla mohla být k prodloužení doletu zavěšena přídavná nádrž s objemem 7 500 litrů. Letoun nenesl žádnou obrannou výzbroj.\n\nPrvní sériové Valianty byly poháněny čtveřicí proudových motorů Rolls-Royce Avon 201 o tahu po 42 kN. Prováděly se zkoušky s dvojicí pomocných raket de Havilland Sprite a Sprocket (jedna pod každou polovinou křídla), které usnadňovaly vzlet. Nakonec ale nedošlo k jejich zařazení do běžné služby, protože byly k dispozici stále výkonnější verze Avonů. Současně panovaly obavy z možné katastrofy, pokud by jeden z raketových motorů selhal a došlo k asymetrickému tahu.\n\nVčetně tří prototypů bylo postaveno celkem 107 Valiantů, z toho :\n\n\n\n\n\nProdukce typu Vickers Valiant skončila v srpnu 1957.\n\nTankovací verze letounů používala 214. peruť RAF ze základny Marham (operační od roku 1958) a 90. peruť RAF v Honingtonu (od roku 1959).\n\nDíky instalaci hubic pro příjem paliva za letu na stroje Valiant, Avro 698 Vulcan a Handley Page Victor a příchodu tankovacích Valiantů do služby získala RAF reálnou možnost překročení konstrukčních limitů svých bombardovacích letounů a dosáhla schopnosti provádět strategické údery. Dálkové lety bombardérů bez mezipřistání se uskutečňovaly za podpory tankovacích Valiantů rozmístěných podél tratí. V roce 1960 letěl bombardovací Valiant non-stop z Marhamu (Velká Británie) do Singapuru a v roce 1961 dokonce z Británie do Austrálie. Dvě perutě tankovacích Valiantů rutinně prováděly dálkové mise, za využití techniky doplňování paliva během letu. V roce 1963 letěla peruť stíhacích Gloster Javelin z Británie do Indie, kdy několikrát po cestě obdržela palivo z tankovacích Valiantů. Co se týče dalších typů, vzdušné tankování cvičily osádky bombardérů Victor a Vulcan, stíhaček Lightning a také strojů de Havilland Sea Vixen ze stavu Royal Navy.\n\nValianty 18. perutě RAF byly modifikovány k plnění úkolů radioelektronického boje (dnes nazýváno \"ECM\"). Letouny obdržely rušící kontejnery APT-16A a ALT-7, rušiče Airborne Cigar a Carpet, širokospektrální aktivní rušičky APR-4 a APR-9 a výmetnice hliníkových pásků. Takto upravených strojů vzniklo nejméně sedm.\n\nFotoprůzkumné Valianty používala 543. peruť RAF.\n\nPůvodně nesly všechny letouny Valiant stříbrné zbarvení, ale jakmile obdržely jadernou výzbroj, dostaly nátěr bílou protiradiační barvou, která měla odrážet část energie jaderného výbuchu; pouze kokardy RAF byly ponechány ve standardní kombinaci červená-bílá-modrá. Až následně přišly obavy, že takto provedené znaky působením tepelného záření uvolněného po výbuchu jaderných zbraní shozených z letounu shoří, s rizikem tepelného poškození konstrukce stroje. U zbylých dvou typů bombardérů třídy V se barvy kokardy změnily na kombinaci růžová-bílá-fialová, ale tyto zastřené znaky nikdy nebyly aplikovány na Valianty.\n\nZe tří prototypů byly dva postaveny ve verzi \"B.1\" a poslední jako \"B.2\", upravený k bombardovacím útokům z malé výšky. Modifikace zahrnovaly celkové zpevnění konstrukce, nyní schopné odolávat vyššímu zatížení manévry a turbulencemi v letu nízko nad zemí. \"B.2\" měla prodloužený trup, který dosáhl celkové délky 34,8 m (\"B.1\" pouze 33 m). Zpevněné křídlo mělo i změny na systému podvozku, kdy hlavní nohy se čtveřicí kol namísto původních dvou se nově zatahovaly směrem vzad, do vřetenovitých těles na odtokové hraně křídla. Díky nátěru lesklou černou barvou jako kamufláží pro noční lety se prototypu \"B.2\" přezdívalo „Black Bomber“ – černý bombardér. Výkony v malých výškách o třídu překonávaly původní \"B.1\", kupříkladu rychlost u země vzrostla ze 670 km/h na 1 054 km/h.\n\nMinisterstvo letectví v dubnu 1952 objednalo 17 kusů verze \"B.2\", z toho dva prototypy a 15 operačních strojů. Prototyp byl dokončen a zalétán v září 1953. Navzdory podstatnému zlepšení výkonů oproti starším \"B.1\" byl program vývoje nových \"B.2\" v roce 1955 zrušen. Prototyp sloužil ještě několik let jako létající zkušebna, než z něj ostudné rozhodnutí udělalo terč pro cvičení stíhacích letců ve střelbě na pozemní cíle.\n\nFirma Vickers také uvažovala o dopravní verzi Valiantu, s dolnoplošnou koncepcí, rozpětím zvětšeným z 34,8 m na 42,7 m, trup se měl prodloužit až na 44,5 m a typ měl dostat motory s podstatně zvýšeným tahem. Práce na prototypu, označovaném \"Type 1000\", byly zahájeny počátkem roku 1953. Dalším vývojem pak měla firma dospět k vojenské transportní verzi \"Type 1002\" a civilnímu stroji \"Type 1004\", neboli \"VC.7\". Stavba prototypu \"Type 1000\" byla těsně před jeho dokončením také zrušena.\n\nProtože Valiant představoval zcela novou třídu bojových letounů Royal Air Force, po jeho zařazení do výzbroje byla založena 232. OCU ( Operational Conversion Unit – jednotka operačního přeškolení ) na základně RAF Gaydon. První bojovou jednotkou vyzbrojenou typem Valiant se stala 138. peruť RAF, zpočátku také na základně Gaydon, ale později se přesunula do Witteringu. V nejslavnějším období typu používalo Valianty nejméně sedm perutí RAF.\n\n\"Valiant B.1\" (WZ366) z výzbroje 49. peruti RAF, pilotovaný Squadron Leaderem E. J. G. Flavellem, AFC, byl prvním britským letounem, který svrhl (britskou) operačně použitelnou jadernou pumu. Jednalo se o pokusný shoz pumy Blue Danube se sníženým výkonem, který proběhl na střelnici Maralinga v jižní Austrálii 11. října 1956.\n\nValianty zasáhly do bojů jako první z britských bombardérů třídy V, a to při Anglo – Francouzsko – Izraelské intervenci v oblasti Suezu během října a listopadu 1956. V rámci Operace Musketeer shazovaly Valianty, operující ze základny Luqa na Maltě, konvenční vysoce výbušné pumy na cíle v Egyptě. Ačkoli Egypťané se útokům bombardérů nebránili a během konfliktu nedošlo k bojovým ztrátám Valiantů, výsledky jejich náletů přinesly trpké rozčarování. Primárními cíli bylo sedm egyptských letišť, z nichž se navzdory svržení celkem 856 tun pum podařilo vážně poškodit jenom tři. Zde je třeba mít na paměti, že tehdy ještě Valianty nebyly vybaveny operačně použitelnou variantou navigačního a bombardovacího systému (NBS) a bombardovaly s využitím technik spadajících do časů druhé světové války. Po instalaci systému NBS a důkladném výcviku osádek byla standardně dosahovaná odchylka nejvýše do 90 m od cíle při shozu pum z výšky 12 000 m. V mírových časech se k výcviku používal reálný shoz malých pum na bombardovacích střelnicích, nebo častěji simulované bombardování, kdy okamžik shozu pum signalizovalo rádiové vysílání z letounu, pozemní radiolokátory vypočítaly místo dopadu „pum“ a výsledky odesílaly na palubu letounu i na velitelství pro vyhodnocení.\n\n15. května 1957 svrhl během Operace Grapple \"Valiant B(K).1\" ze stavu 49. perutě RAF, pod velením Wing Commandera K. G. Hubbarda, OBE, DFC, AFC, první britskou vodíkovou pumu Green Granite Small nad Pacifikem. Záblesk exploze byl ohromující, ale test není možné považovat za naprostý úspěch, protože skutečný tritolový ekvivalent zbraně dosáhl necelou třetinu vypočtené hodnoty.\n\nSérie pokusných výbuchů Operace Grapple pokračovala i během roku 1958. V dubnu puma Green Granite Large konečně dosáhla očekávaného výkonu, desetkrát vyššího, než u původní Green Granite Small. Další testy následovaly až do prosince, kdy britská vláda rozhodla, že nebude provádět žádné jaderné výbuchy v zemské atmosféře. Později Británie zcela ukončila zkoušky jaderných zbraní.\n\nValianty měly, stejně jako Vulcany a Victory, hrát ve scénáři případného konfliktu roli strategických jaderných bombardérů. Původně se uvažovalo o shozech pum z velkých výšek, ale sestřelení průzkumného Lockheedu U-2, pilotovaného Gary Powersem, pomocí rakety země-vzduch typu SA-2 nad Sverdlovskem a z toho plynoucí ohrožení bombardérů protiletadlovými střelami, vedlo k přechodu na nácvik taktiky útoku z malých výšek. Bombardéry obdržely šedozelenou kamufláž, která nahradila protiradiační bílé zbarvení. Na rozdíl od typů Avro 698 Vulcan a Handley Page Victor žádná verze bombardéru Valiant nikdy nenosila střely AVRO Blue Steel.\n\nPro útoky z malých výšek byly vyčleněny tři perutě vyzbrojené typem Valiant ( 49., 148. a 207. ). Úlohy strategického fotoprůzkumu plnila 543. peruť RAF, další dvě perutě ( 90. a 214. ) sloužily k doplňování paliva za letu všem čtyřem výše uvedeným i pro další typy z výzbroje RAF.\n\nNízké lety namáhaly konstrukci Valiantů způsobem, na který nebyla původně navržena. V roce 1964 došlo k poruše zadního nosníku křídla u letounu z výzbroje 232. OCU v Gaydonu, pilotovaného Flight Lieutenantem „Taffy“ Foremanem. Tehdy ovšem nedošlo ke ztrátám na životech a letoun bezpečně přistál v Gaydonu, i když bez vysunutí vztlakových klapek (z důvodu vážného poškození odtokové hrany křídla, které zablokovalo jejich pohyb). Prohlídka ostatních letounů odhalila vážná poškození nosníků křídla únavovými lomy materiálu, pravděpodobně kvůli turbulencím za častých letů v malé výšce. Na základě výsledku prohlídky byly Valianty rozděleny do tří kategorií : stroje ohodnocené A mohly létat i nadále bez opravy, B musely přelétnout k opravě na příslušně vybavené základny a C musely být opraveny před zahájením jakékoli letové činnosti. Stroje tankovacích perutí spadaly převážně do třídy A, protože létaly hlavně ve větších výškách.\n\nSkupiny techniků firmy Vickers zahájily provádění oprav přímo na základnách, na něž osádky přelétávaly jednotlivé Valianty. Bez varování ale na začátku roku 1965 Wilsonova vláda s Dennisem Healy jako ministrem obrany rozhodla, že náklady nejsou ospravedlnitelné a všechny stroje Valiant byly natrvalo uzemněny. Role nosičů odstrašující jaderné síly pokračovala typy Vulcan a Victor, ale Británie škrtem pera na rok pozbyla celou svoji flotilu vzdušných tankerů, než přišly do služby první Victory upravené k doplňování paliva za letu. Poslední let Valiantu se uskutečnil 9. prosince 1964, kdy stroj XD812 doplnil nad Severním mořem palivo stíhacímu Lightningu. Kapitánem tankeru byl tehdy Wing Commander Ken Smith, DFC, velitel 214. perutě RAF na základně Marham, který za letu velel osádce Flight Lieutenanta Iana Strachana.\n\nValiant se nakonec osvědčil jako výkonný a efektivní letoun. Měl určité slabiny, dané krátkou dobou od návrhu po uvedení do služby, během níž došlo jen k nemnoha změnám. Dnes je často uváděno, že pokud by do služby přišla verze \"B.2\", mohla RAF získat ve srovnání s Victory a Vulcany podstatně lepší stroj, a to zvláště při letu v malé výšce.\n\nValianty byly poslední stroje firmy Vickers, navrhované od počátku jako vojenské letouny. Na výrobních linkách je nahradily civilní turbovrtulové Vanguardy, navržené v roce 1959 a sloužící až do 90. let. Po nich se roku 1962 objevily dopravní Vickers VC10 s proudovými motory, které přišly i do výzbroje RAF jako stroje pro transport osob a doplňování paliva za letu.\n\n\n\n\n\n\n\n\n"}
{"id": "308433", "url": "https://cs.wikipedia.org/wiki?curid=308433", "title": "Southpaw (hudební skupina)", "text": "Southpaw (hudební skupina)\n\nSouthpaw byla česká indie rocková hudební skupina založená v roce 1996.\n\nTehdejší vysokoškoláci se nechali inspirovat britskými kytarovými kapelami (především The Smiths) a v roce 1996 založili v Praze skupinu Southpaw. Název si propůjčili od čtvrtého alba Morrisseyho \"Southpaw Grammar\". V začátcích působení hráli v pražských klubech 007, Batalion a v Belmondu. V druhé polovině devadesátých let začali do svých kytarových skladeb přidávat elektronické prvky. Nahrávky „Dustman's Dream“ (1998) nebo „Ballet!“ (1999) distribuovali ve své době revolučním způsobem - přes Indies Records ve formátu mp3. Hlavně díky písním „Goodbye Planet“ a „Air Somewhere“ na ně začali chodit také posluchači, kteří byli odkojeni taneční hudbou.\n\nV roce 2001 se do skupiny připojil klávesista Karzi a společně s Gregorym komponovali nové skladby. Debut \"Pop Secret\" vyšel u EMI a byl poměrně dobře přijat kritikou i fanoušky. Znatelný je vliv break beatu, d´n´b, na desce se objevují i prvky trance. O dva roky později následovalo album \"Pleasure You Can Measure\" ( U:BAHN Records), tvorba se posunula od tanečních písní směrem k silným popovým skladbám. Skupina začala koncertovat po celé České republice a párkrát se objevili i v zahraničí.\n\nRok 2003 znamenal pro Southpaw změnu bubeníků - Davida Kerpowa vystřídal Tomáš Konůpka, aby společně se zbytkem kapely nahráli vynikající album \"Boys Make Noise\" . Po jeho vydání nastal příliv fanoušků, Southpaw se rovněž stali oblíbenou festivalovou kapelou. Na sklonku roku 2005 se opět měnil post bubeníka, novým příchozím byl Jan Jenečka. Poté společně se zvukovým mistrem Ondřejem Ježkem začali pracovat na albu \"Heart Disk\", které se skládá se ze dvou rozdílných částí. Na prvním disku zvaném \"Heartcore\" najdete silné a agresivní rockové skladby s prvky elektroniky, druhé CD nabízí pomalejší písničky. Klip k písni „Isolated“ vyhrál nejlepší video roku 2006 dle hodnocení časopisu Filter.\n\nNadcházela plánovaná pauza, kde se členové věnovali svým vedlejším projektům. Nasbírané zkušenosti pak uplatnili na páté desce, které nese název 'Addiction\", vyšla v říjnu 2008. Začátkem roku 2011 kapela ohlásila konec, naplánovaly poslední rozlučkový koncert na 11. března 2011 v Paláci Akropolis. Kapela odehrála průřez všemi deskami. Celý koncert byl nahrál a má vyjít na DVD v září 2011, jako koncertní best-of, které dostane název \"Hit Me!\".\n\n\n\n"}
{"id": "308434", "url": "https://cs.wikipedia.org/wiki?curid=308434", "title": "Feist (zpěvačka)", "text": "Feist (zpěvačka)\n\nLeslie Feist (*13. února 1976 Amherst, Nova Scotia) je kanadská zpěvačka a muzikantka, která je známá jako Feist. Během udílení cen Juno Awards 6. dubna 2008 získala pět prestižních cen, včetně ceny pro album, umělce a singl roku. Za své poslední album The Reminder obdržela čtyři nominace na prestižní cenu Grammy Award, ale žádnou neproměnila ve vítězství.\n\n"}
{"id": "308438", "url": "https://cs.wikipedia.org/wiki?curid=308438", "title": "Kennedy Chihuri", "text": "Kennedy Chihuri\n\nKennedy Chihuri (* 2. dubna 1969) je bývalý zimbabwský fotbalista. V letech 1986–1994 působil ve své rodné zemi v klubu Chapungu United, v letech 1994–1996 v slovenském Tatranu Prešov. V roce 1996 přestoupil do SK Slavia Praha, kde se ale neuchytil. V letech 1997 až 2004 hrál za Viktorku Žižkov, za kterou nastoupil v skoro 200 zápasech. Nastupoval též v reprezentaci Zimbabwe. V roce 2004 ukončil fotbalovou kariéru.\n"}
{"id": "308439", "url": "https://cs.wikipedia.org/wiki?curid=308439", "title": "Handsfree", "text": "Handsfree\n\nJako handsfree (v českém překladu \"volné ruce\") je označováno zařízení, jež umožňuje telefonovat mobilním telefonem takovým způsobem, že má telefonující volné ruce a může se věnovat např. řízení automobilu nebo jiné činnosti.\n\nHandsfree má několik podob. Nejčastěji je zařízení využíváno patrně v automobilech. Zpravidla je v automobilu instalován držák, který je napojen na elektroniku audiosystému automobilu. Mobilní telefon se zasune do držáku a telefonický hovor se přepne např. do reproduktorů autorádia. Telefonující řidič se tak může věnovat řízení vozidla, aniž by držel mobilní telefon v ruce, což odpovídá zákonu 361/2000 Sb. \"„Řidič nesmí ... při jízdě vozidlem držet v ruce nebo jiným způsobem telefonní přístroj nebo jiné hovorové nebo záznamové zařízení“\" (§ 7, odst. 1, písm. c).\n\nJinou formou handsfree je sluchátko s mikrofonem, které se nasazuje na ucho. Sluchátko většinou komunikuje s mobilním telefonem pomocí technologie Bluetooth. V této podobě se handsfree využívá nejen v automobilech, ale při veškerých činnostech, při nichž je držení telefonu přítěží.\n\nDříve byla obvyklá komunikace zařízení handsfree s telefonem prostřednictvím kabelu.\n\n"}
{"id": "308440", "url": "https://cs.wikipedia.org/wiki?curid=308440", "title": "Natasha Bedingfield", "text": "Natasha Bedingfield\n\nNatasha Bedingfield (*26. listopadu 1981 Londýn, Anglie) je britská zpěvačka, která je společně se svým bratrem Danielem Bedingfieldem zapsána v Guinnessově knize rekordů jako první sourozenci, kteří měli singl na prvním místě britského singlového žebříčku.\n\nNatasha vydala v roce 2004 album nazvané Unwritten, kterého se celosvětově prodalo přes 2,5 milionu kusů. a v roce 2007 byla nominována za stejnojmennou píseň na cenu Grammy Award. Druhé album vyšlo v roce 2007 a jmenuje se N. B., první singl z desky se jmenoval \"I Wanna Have Your Babies\". Americká verze desky se jmenuje Pocketful of Sunshine a vyšla v roce 2008.\n"}
{"id": "308441", "url": "https://cs.wikipedia.org/wiki?curid=308441", "title": "Crime of Passion (píseň, Mike Oldfield)", "text": "Crime of Passion (píseň, Mike Oldfield)\n\n„Crime of Passion“ je píseň britského multiinstrumentalisty Mika Oldfielda. Vydána byla jako jeho šestnáctý singl na začátku roku 1984 a v britské hudební hitparádě se umístila na 61. místě. Na přebalu desky je umístěna černobílá fotografie Oldfieldovy matky Maureen, která zemřela v lednu 1974.\n\nNa A straně singlu se nachází píseň „Crime of Passion“, kterou nazpíval Barry Palmer. Druhou stranu zabírá instrumentálka „Jungle Gardenia“.\n\nExistuje rovněž i verze na dvanáctipalcové desce. Od klasického sedmipalcového singlu se odlišuje přibližně o půl minuty prodlouženou verzí písně „Crime of Passion“.\n\n\n\n\n\n"}
{"id": "308443", "url": "https://cs.wikipedia.org/wiki?curid=308443", "title": "100°C", "text": "100°C\n\n100 °C je česká thrash popová hudební skupina, pocházející z Mariánských Lázní. Poté co v roce 2003 zvítězili v talentové soutěži Coca Cola Popstar, vydali dvě úspěšná alba \"Evergreen\" a \"Collage\", natočili několik videoklipů a zabydleli se na klubových a festivalových pódiích. Koncertovali také v zahraničí.\n\nTřetí studiové album s názvem \"Brant Rock\" vyšlo 17. dubna 2008 na labelu Indies Records pod dohledem producenta Ecsona Waldese.\n\n\n\n\n"}
{"id": "308444", "url": "https://cs.wikipedia.org/wiki?curid=308444", "title": "Domenico Passignano", "text": "Domenico Passignano\n\nDomenico Passignano (rozený Cresti nebo Crespi) (29. ledna 1559, Passignano (část Tavarnelle Val di Pesa) - 17. května 1636, Florencie) byl italský malíř pozdní renesance a manýrismu.\n\nNarodil se ve florentské provincii jako syn Michela Crestiho, studoval ve Florencii u Giovanniho Battisty Naldiniho a Girolama Macchiettiho. Na cestách do Říma a Benátek se inspiroval stylem Jacopa Tintoretta. Do Benátek cestoval jako asistent Federica Zuccariho, který ho pověřil provedením fresek Vasariho v Santa Maria del Fiore.\n\nByl znám svou rychlou prací, díky této pracovní metodě však byla malba nekvalitní a mnoho děl se nedochovalo.\n\nVe Florencii vyzdobil freskami kapli Salviati v kostele San Marco a zhotovil fresku \"Kázání Jana Křtitele\" (1590) pro kostel San Michele Visdomini. Namaloval \"Zrození\" (1594) pro katedrálu San Martino v Lucce. Další práce jsou v kostele San Frediano v Pise a v Uffizi. Passignano maloval i portréty slavných současníků jako byli Galileo Galilei a Michelangelo.\n\nByl tchánem Pietra Sorriho.\n\n\n\n"}
{"id": "308446", "url": "https://cs.wikipedia.org/wiki?curid=308446", "title": "Bartoň", "text": "Bartoň\n\nPříjmení Bartoň nese více různých osobností:\n\n\npřechýlený tvar Bartoňová:\n\njméno Barton:<br>jako příjmení:\n\njiné významy:\n"}
{"id": "308447", "url": "https://cs.wikipedia.org/wiki?curid=308447", "title": "Barton", "text": "Barton\n\nBarton může znamenat:\n\n\n\n"}
{"id": "308448", "url": "https://cs.wikipedia.org/wiki?curid=308448", "title": "To France", "text": "To France\n\n„To France“ je píseň britského multiinstrumentalisty Mika Oldfielda. Vydána byla jako jeho sedmnáctý singl v létě 1984 a v britské hudební hitparádě se umístila na 48. příčce. Naopak v kontinentální Evropě byla poměrně úspěšná, např. v Německu dosáhla 6. místa a v Nizozemsku třetí příčky.\n\nExistují dvě varianty tohoto singlu. Verze na malé, sedmipalcové gramofonové desce obsahuje na A straně píseň „To France“ z alba \"Discovery\". Tato písnička, nazpívaná Maggie Reillyovou, je inspirována životem skotské královny Marie Stuartovny. Na B straně singlu se potom nachází instrumentálka „In the Pool“.\n\nDruhá verze singlu byla vydána na dvanáctipalcové desce a od předchozí varianty se odlišuje písničkou „To France“ prodlouženou o téměř minutu. Další odlišností je fakt, že na B straně se nachází kromě skladby „In the Pool“ ještě jedna instrumentálka s názvem „Bones“.\n\n\n\n"}
{"id": "308450", "url": "https://cs.wikipedia.org/wiki?curid=308450", "title": "Mezinárodní meziknihovní výpůjční služba", "text": "Mezinárodní meziknihovní výpůjční služba\n\nMezinárodní meziknihovní výpůjční služba (zkráceně MMVS , , ) patří mezi základní veřejné knihovnické a informační služby. Jejím prostřednictvím mohou být zpřístupněny registrovaným čtenářům knihoven dokumenty z fondu jiné knihovny, existující mimo území České republiky.\n\nMezinárodní kooperace mezi knihovnami je nejčastěji chápána jako MMVS a to nejspíše z toho důvodu, že poskytuje ve výsledku reálný produkt, je srozumitelná a úspěšně fungující v mezinárodním měřítku. MMVS je tedy jakýmsi zprostředkovatelem mezi samotným čtenářem a požadovaným dokumentem. MMVS nabízí uživatelům knihoven zpřístupnění dokumentů, které se nenacházejí ve fondu žádné české knihovny. Žadatel dokumentu si musí ověřit dostupnost takového dokumentu v ostatních českých knihovnách a to prostřednictvím Jednotné informační brány, Souborného katalogu ČR, portálu EZB a Centrální evidence zahraniční literatury.\n\nDíky MMVS dochází k rozpadu bariér při získávání dokumentů a vůbec informací ze zahraničí. Proto se také tato služba stala jedním ze základních pilířů, na kterém stojí program Mezinárodní federace knihovnických asociací ( – IFLA) pro Všeobecnou dostupnost publikací (Universal Availability of Publications – UAP). Jádro programu pro Všeobecnou dostupnost publikací vymyšlené vznikalo v pozdních sedmdesátých letech 20. století a vycházelo z návrhu Donalda Urquarta. Hlavním cílem programu UAP bylo zlepšit přístup ke zveřejněným informacím. Tento program má kořeny v Úřadu pro mezinárodní meziknihovní výpůjční služby (The Office for International Lending – OIL), jehož hlavním smyslem bylo zdokonalit postupy pro MMVS a dodávání dokumentů mezi knihovnami. I přes odlišné cíle a financování OIL a programu UAP byly tyto dvě složky neoddělitelně spjaty, vzhledem k tomu, že MMVS je klíčovým prvkem programu UAP opírající se o sdílení dokumentů mezi knihovnami. Ačkoliv byly program UAP a OIL sídlící v Britské knihovně v ukončeny v březnu roku 2003, IFLA se sídlem v Haagu nadále pokračuje v některých úspěšných aktivitách tohoto programu.\n\nLegislativa MMVS ČR: \n\n\n\n\nMezinárodní legislativa – IFLA dokumenty:\n\n\n\n\n\n\nNeexistuje jednotné nařízení společné všem státům, které by určovalo metodická pravidla týkající se sdílení zdrojů, poskytování mezinárodních výpůjček a dodávání dokumentů. Každá země by si měla tyto pravidla stanovovat sama. \n\nV České republice dle zákona č. 257/2001 Sb. a vyhlášky č. 88/2002 Sb. jsou Národní knihovna České republiky, Národní technická knihovna, Knihovna Akademie věd České republiky, Moravská zemská knihovna, Vědecká knihovna v Olomouci a Národní lékařská knihovna povinny zajistit MMVS pro další knihovny ČR a poskytnout provozovateli knihovny metodickou pomoc v této oblasti, přičemž Národní knihovna ČR plní funkci národního centra mezinárodní výměny oficiálních publikací. \n\nKnihovny výše uvedené vytvořily webové stránky pro zahraniční knihovny (http://www.nkp.cz/refer_centrum/mvs/mvs_ifla.html). Stránky obsahují nezbytné informace pro realizaci meziknihovních výpůjčních služeb mezi knihovnami vnitrostátními a zahraničními.\n\nPrincip MMVS byl vůbec poprvé v české knihovnické terminologii popsán v § 10 Vyhlášky č. 51/1963 Sb. takto: „nemá-li knihu žádanou meziknihovní výpůjční službou žádná tuzemská knihovna, je možno na požádání čtenáře a s přihlédnutím k prokázané společenské závažnosti jeho žádosti vypůjčit ji mezinárodní výpůjční službou ze zahraniční knihovny “. Nejednalo se přímo o definici pojmu MMVS, ale o jakási pravidla potřebná k získání dokumentů z fondů zahraničních knihoven. Toto ustanovení však mělo jistá omezení spočívající v povinnosti uvést společenskou závažnost výpůjčky ze zahraničí a tím stálo proti podstatě programu IFLA pro Všeobecnou dostupnost publikací. Myšlenka tohoto programu byla podpořena až po roce 1989, kdy se začalo měnit celé knihovnictví. \n\nDo českého knihovnictví začaly pronikat nové technologie a zvýšila se produkce publikací, ale vzrostla také jejich cena. Tím se podstatně změnily možnosti v poskytování MMVS. Pod vlivem takto se měnící situace bylo nutné vymezit nová pravidla MMVS. MMVS se tedy podle nové definice realizovala v souladu s mezinárodně platnými pravidly IFLA. \n\nNejnovější definice MMVS byla navržena a schválena v Národní knihovně ČR. Definice zní takto: „MMVS se uskutečňují mezi knihovnami České republiky a zahraničními knihovnami v souladu s obecně závaznými právními předpisy a doporučeními IFLA a platnými Zásadami meziknihovních výpůjčních služeb ČR “. \n\nZatímco meziknihovní výpůjční služby jsou poskytovány zdarma, mezinárodní meziknihovní výpůjční služby jsou zpoplatněny. Provozovatel knihovny má dle zákona nárok žádat úhradu vynaložených nákladů za zpřístupňování dokumentů z fondu knihovny v rámci mezinárodních meziknihovních služeb. Ceník za tyto služby má každá knihovna stanoven jinak, přičemž částku hradí uživatel, který si dokument objedná.\n\nKnihovny vykonávající MMVS si mohou dopředu zakoupit IFLA vouchery, které slouží jako platidlo pro potřeby mezinárodní meziknihovní výpůjční služby založené na principu předplatného. Voucher má neomezenou platnost, lze ho vícenásobně použít. \nTento systém funguje tím způsobem, že si knihovny koupí vouchery od IFLA Velitelství (IFLA Headquarters – HQ). Voucher je dostupný ve 2 hodnotách, a to buď jako Full (plný) voucher za 8.00 EUR nebo Half (poloviční) voucher za 4.00 EUR. Dožádaná knihovna by měla akceptovat jako standardní platbu jeden voucher za jednu výpůjčku nebo kopie do 15 stran, ale může žádat méně či více v souladu se svými podmínkami. Dožádaná knihovna přijme voucher/vouchery jako platbu za jednotlivou transakci. Knihovny, které půjčí více jednotek než si vypůjčí a získají tak vouchery navíc, mohou přebytečné vouchery vrátit na IFLA HQ.\n\n\n\n\n\n\n\n\n"}
{"id": "308451", "url": "https://cs.wikipedia.org/wiki?curid=308451", "title": "Tricks of the Light", "text": "Tricks of the Light\n\n„Tricks of the Light“ je píseň britského multiinstrumentalisty Mika Oldfielda. Vydána byla jako jeho osmnáctý singl v září 1984 a v britské hudební hitparádě se umístila na 91. příčce.\n\nPíseň „Tricks of the Light“ pochází z Oldfieldova alba \"Discovery\" a společně ji nazpívali Barry Palmer a Maggie Reillyová. Na B straně singlu se nachází instrumentálka „Afghan“.\n\nTento singl byl rovněž vydán na dvanáctipalcové desce. Jedinou odlišností je přidání instrumentální verze písničky „Tricks of the Light“.\n\n\n\n"}
{"id": "308455", "url": "https://cs.wikipedia.org/wiki?curid=308455", "title": "Ai Sugijamová", "text": "Ai Sugijamová\n\nAi Sugijamová ( ; narozená 5. července 1975 v Jokohamě, Japonsko) je bývalá japonská profesionální tenistka, která započala svou profesionální kariéru v říjnu 1992. Je vítězkou čtyř grandslamových turnajů v ženské a smíšené čtyřhře. Je také bývalou světovou jedničkou ve čtyřhře. Ve dvouhře byla na žebříčku WTA nejvýše klasifikována na 8. místě (9. únor 2004). V průběhu kariéry vyhrála na okruhu WTA 6 turnajů ve dvouhře a 38 ve čtyřhře. Jejích 62 startů v řadě v hlavní soutěži grandslamových turnajů je současným rekordem.\n\nNejvětší úspěchy ve čtyřhře zaznamenala v páru s Francouzkou Julií Halardovou-Decugisovou, Belgičankou Kim Clijstersovou, Ruskou Jelenou Lichovcevovou, Slovinkou Katarinou Srebotnikovou či Slovenkou Danielou Hantuchovou. V ženské čtyřhře získala tři grandslamové tituly – s Kim Clijstersovou vyhrála French Open a Wimbledon (oba v roce 2003) a s Julií Halardovou-Decugisovou US Open v r. 2000; kromě toho s Indem Maheshem Bhupathim vyhrála soutěž v mixu na US Open 1999.\n\nNevídaný kousek se Ai Sugijamaové povedl na turnaji ve Scottsdale 2003. Turnaj se kvůli nepříznivému počasí ocitl ve značném skluzu a tak organizátoři rozhodli o konání semifinále i finále v jediném dni, a to jak ve dvouhře, tak i ve čtyřhře. Sugijamaová nejprve vyhrála turnaj v singlu (cestou do finále porazila Američanky Lindsay Davenportovou a Alexandru Stevensonovou), aby v rozhodujícím zápase zvítězila nad Kim Clijstersovou, a o několik hodin později zopakovala totéž ve čtyřhře. Během jediného dne tak zvládla uhrát čtyři vítězné zápasy.\n\nDobré výsledky v průběhu roku 2003 (vítězství v Linzi a Scottsdale, semifinále v  Římě, Los Angeles, Šanghaji a Philadelphii, 4. kolo na French Open, Wimbledonu a US Open) zajistily Ai Sugijamaové účast na Turnaji mistryň, na kterém se toho roku poprvé utkalo 8 tenistek. Podařilo se jí sice porazit tehdejší světovou dvojku Justine Heninovou, ale na postup ze skupiny to nestačilo. Ve zbývajících zápasech nestačila na Jennifer Capriatiovou a na Anastasii Myskinovou.\n\nHrála rovněž na turnajích WTA Tour Championships ve čtyřhře (v letech1998 až 2000 ukončila své účinkování ve čtvrtfinále, v r. 2002 došla do semifinále a v r.2003 do finále). Je první Japonkou, která kdy vystoupila na trůn světové jedničky ve čtyřhře; nejlepší sezónou její deblové kariéry byl rok 2003, kdy slavila osm titulů a rok 2000, ve kterém vyhrála sedm turnajů.\n\nVe dvouhře se Ai Sugijamaové během kariéry podařilo porazit řadu slavných soupeřek; je nutno zmínit taková jména jako Steffi Grafová, Amanda Coetzerová, Arantxa Sánchezová Vicariová, Jana Novotná, Mary Pierceová, Daniela Hantuchová či Martina Hingisová. Reprezentovala Japonsko na Olympijských hrách v Atlantě (1996), v Sydney (2000) a v Aténách (2004); s partnerkou Šinobu Asagoeovou se dostala do semifinále čtyřhry v Aténách. Zápas o bronzovou medaili prohrály s argetinským párem Paola Suárezová / Patricia Tarabiniová. Ai Sugijamaová byla rovněž reprezentantkou své země ve Fed Cupu, a to ve dvouhře i čtyřhře.\n\nV říjnu 2009 Ai Sugijamaová zakončila svou dlouhou kariéru na turnaji Toray Pan Pacific Open v rodném Tokiu - se spoluhráčkou Danielou Hantuchovou se dostaly do finále čtyřhry. V posledním týdnu kariéry byla stále na ženském žebříčku WTA ve čtyřhře klasifikována mezi první desítkou hráček na \"6. místě\" (12. října 2009).\n\nAi Sugiyamaová se zúčastnila 26 zápasů Poháru fererace za tým Japonska s bilancí 13-17 ve dvouhře a 12-5 ve čtyřhře.\n\n\n"}
{"id": "308458", "url": "https://cs.wikipedia.org/wiki?curid=308458", "title": "TýTý 2007", "text": "TýTý 2007\n\nDne 12. dubna 2008 se v pražském hotelu Clarion Congress Hotel Prague konalo slavnostní vyhlášení XVII. ročníku prestižní ankety TýTý 2007. Přímý přenos vysílala TV Nova v sobotu večer ve 20:00. Celým večer provázeli Dalibor Gondík a Tereza Kostková.\n"}
{"id": "308459", "url": "https://cs.wikipedia.org/wiki?curid=308459", "title": "Předdynastická doba", "text": "Předdynastická doba\n\nPředdynastická doba je období dějin starověkého Egypta mezi roky 5 300 až 3 000 př. n. l. Toto období končí sjednocením Egypta panovníkem Narmerem kolem roku 3 000 př. n. l. a obdobím vlády 0. dynastie v Egyptě.\n\nPředdynastickou dobu můžeme obecně rozčlenit na kulturní období nazvaná po nalezištích, kde byly tyto kultury poprvé objeveny. Tyto kultury však nemohou být interpretovány jako oddělené, ale jako subjektivní celky používané k usnadnění studia celého období. \n\nNejvíce nalezišť z tohoto období se nachází v oblasti Horního Egypta, protože zde byly nejpříhodnější podmínky pro zachování artefaktů z této doby a jejich nalezení. Sídla nacházející se v nilské deltě byla postupně překryta nánosy bahna při každoročních nilských záplavách. \n\nTato kultura se rozvinula v okolí původního jezera Fajjúm (dnes oáza Fajjúm) ve starověkém Egyptě v období 5 450 – 4 400 př. n. l. Byla zde nalezena skupina do země zapuštěných sil na obilí, která je důkazem, že se zde poprvé v Egyptě stalo hlavním zdrojem obživy zemědělství. Tato kultura se nazývá též Fajjúm A. Podle podobnosti nástrojů se předpokládá, že Fajjúmská kultura se vyvinula z karunienu (nazývána také kulturou Fajjúm B), která je datována kolem roku 7 050 př. n. l. Později ovlivnila Merimdskou kulturu.\n\nKeramika je jednoduchých tvarů a má hrubý povrch. Po vypálení byl její povrch leštěn a zdoben tenkou červenou vrstvou, ale bez žádného vzoru. Byly nalezeny kosmetické palety z núbijského dioritu, korálky ze zeleného živce a lastury z pobřeží Středozemního a Rudého moře. Tyto nálezy vedou k domněnce, že mohly být navázány kontakty se vzdálenými místy. Měděné nástroje nebyly nalezeny.\nChovaly se ovce, kozy a prasata. Pěstoval se šestiřadý ječmen a špalda, pravděpodobně také len. Posledním zdrojem potravy byl rybolov. \n\nProtože sila byla uspořádány ve skupinách, domnívají se archeologové, že zemědělské produkty byly vlastnictví celého sídliště. Jedna skupina byla ze 109 sil o průměru 30-150 cm a hloubce 30 – 90 cm, což vytvářelo velký skladovací objem.\nZ Fajjúmské kultury, Merimdské kultury a kultury el-Omari vznikla pravděpodobně kultura Maadí. Tato kultura byla ovlivněna též kulturami Předního východu a později kulturou Nakáda I.\n\nTato kultura se rozvinula v severní části starověkého Egypta v období 4000 – 3 200 př. n. l. Nazvána je podle naleziště Maadí, které se nachází na předměstí dnešní Káhiry. Mezi další naleziště patří el-Gerza, Hazar, Abúsír el-Melek, Minšat abú-Omar. Z nálezů je patrné, že tato oblast byla křižovatkou kultur ze Západní pouště, Palestiny a kultury Nakáda I. z jihu. Po roce 3 200 př. n. l. byla tato kultura postupně nahrazena kulturou Nakáda.\n\nKultura Maadí navazovala na Merimdskou kulturu, Fajjúmskou kulturu (fajjúmien) a kulturu el-Omari. Ovlivněna byla též kulturami Předního východu a později kulturou Nakáda I..\n\nDo dnešní doby se zachovaly spíše pozůstatky sídlišť než hrobů. Z nálezů lze odvodit, že společenství nebylo hierarchicky rozvrstvené. Zemřelí byli pohřbíváni v oválných jamách ve skrčené poloze, obaleni rohoží nebo látkou. Na rozdíl od kultury Nakáda, kde byla výbava bohatší, zde byly do hrobu přidávány pouze jedna nebo dvě nádoby.\n\nPři podrobnějším průzkumu, můžeme sledovat postupný vznik sociálních vrstev. Některé hroby jsou lépe vybavené než jiné, ale tento rozdíl není tak nápadný, jako u kultury Nakáda.\n\nZachovaly se zbytky tří typů obydlí. Prvním bylo obydlí tesané ve skále s oválným půdorysem s rozměry 3x5 m a hloubkou až 3 m. Vstup byl vyhloubeným průchodem. Podobné osady se nacházely v jižní Palestině. \n\nDruhým typem byl oválný dům ze stěn ze sušených cihel s venkovním ohništěm a částečně zapuštěnými stavbami pro zásoby. Předtím typem byl pravoúhlý dům se stěn vyrobených pravděpodobně z rostlinných materiálů, protože se po nich zachovaly pouze otisky. Druhý a třetí typ obydlí byl používán v této době i jinde v Egyptě.\n\nNálezy z nejstarší doby naznačují souvislost se saharskou neolitickou kulturou, kde keramika byla zdobena otisky šňůr nebo pokryty čarami vytvářenými hřebenem. Během období kultury Maadí však keramika nebyla téměř zdobena, pouze na některých byly po vypálení vyryty značky. Měla kulovitý tvar s širokým, plochým dnem, úzkým hrdlem a nálevkovitě rozšířeným okrajem.\n\nNalezeny byly též nádoby dovezené – s červeným povrchem a s černým okrajem, z oblasti Nakády I. a keramika na nožce vyrobená z vápenité hlíny používaná k dovozu oleje, vína a pryskyřice z Palestiny.\n\nNa výrobu mnoha výrobků (jehel, harpun, holí, sekerek, lopatek) se používalo mědi, stejně jako v té době v oblasti Palestiny. Při vykopávkách byly nalezeny hřebeny a břidlicové kosmetické palety z Horního Egypta. Ty byly považovány za luxusní zboží a pro běžnou potřebu se používaly palety z vápence. Válečné palice měly diskovitý tvar, který se používal též v Horním Egyptě v období Nakády I a Nakády II (4000 - 3200 př. n. l.).\n\nKultura Maadí byla kulturou usedlých pastevců a zemědělců. Chovala se prasata, skot, kozy, ovce, osli, psi. Pěstoval se ječmen, pšenice, hrách, čočka.\n\nTato kultura pochází z období 4400 – 4000 př. n. l. Předcházela jí pravděpodobně Merimdská kultura. Název kultury pochází z naleziště \"Badárí\" poblíž Sohágu. Nálezy patřící Badárské kultuře byly objeveny i mimo okolí Badárí – na jihu v Armantu, el-Kábu a Hierakonpolis, na východě ve Wádí Hammámátu.\n\nPůvodně se archeologové domnívali, že tato kultura přišla z jižní části Egypta, kde se nenachází vápenec. Vedly je k tomu nálezy kamenných nástrojů, které nebyly vyrobeny z rohovce.\nTechnika výroby je však zřejmě příbuzná s technikou používanou v mladším neolitu v Západní poušti. Keramika s jemným zdrsněním povrchu tak může být pokračováním saharské tradice hlazené keramiky. Badárská kultura by pak přišla z této oblasti.\n\nV lokalitě Badárí bylo nalezeno asi 600 hrobů a 40 osad. Všechny hroby mají tvar jednoduché jámy, do níž byli zemřelí pohřbeni. Těla leží většinou na rohoži a jsou v uvolněné skrčené poloze na levém boku, a hlavou k jihu a tváří k západu. Pohřební výbava ukazuje na nerovnoměrné rozdělení bohatství. Bohatší hroby jsou shlukovány do jedné části pohřebiště.\n\nKeramika, která je obsažena v hrobech patří k typickým prvkům badárské kultury. Tvary nádob jsou jednoduché a patří mezi ně hlavně poháry a misky s rovným okrajem a zakulaceným dnem. Mnoho nádob má černý okraj, ale mají hnědší povrch než keramika z období Nakáda I. Typickým znakem je jemné zdrsnění povrchu nádob hřebenem. Za charakteristické se považují také nádoby na nožce.\n\nKamenné výrobky tvoří různé úštěpy a čepele. Mezi nástroji převládají škrabadla a děrovače, sekery, srpy a hroty šípů s konkávní základnou. \nDalšími nalezenými výrobky jsou spony do vlasů, hřebeny, náramky a korálky z kosti a slonoviny. Tvar kosmetických palet používaných k roztírání líčidel je omezen na podlouhlé obdélníkové nebo oválné tvary.\nByly také nalezeny hliněné a slonovinové sošky. Některé byly ztvárněny poměrně realisticky, ale některé byly i dosti stylizovány. V malém množství se již objevila i kovaná měď.\n\nNálezy z osad dokládají zemědělství a pastevectví. V sýpkách byla nalezena pšenice, ječmen, čočka a hlízy. V Hammáji byly objeveny ohrady pro ovce a kozy. Důležitým doplňkem stravy byl rybolov.\nMořské lastury nalezené v hrobech svědčí o kontaktech s pobřežím Rudého moře. Měď by mohla pocházet z Východní pouště nebo ze Sinaje.\n\nPůvodně byla badárská kultura považována za časově oddělenou kulturu, z níž se vyvinula kultura Nakáda. Existují však domněnky, že badárien se časově shodoval s nejstarší fází Nakády, s Nakádou I. Protože vývoj Nakádské kultury probíhal jižněji než je centrum badárské kultury, je možné, že zde badárien přetrval delší dobu.\n\nTato kultura byla rozšířena v období 4 400 až 3 000 př. n. l. kolem naleziště Nakáda nacházejícího se v jižním Egyptě na západním břehu Nilu, 30 km vzdálené od Luxoru. Existovala i na dalších místech, jako například v Badari, v Gerzehu, v Hierakonpolisu a v Qau. Z období této kultury se zachovalo mnoho pozůstatků, umožňujících zdatování celé egyptské kultury.\n\nKultura Nakáda byla rozdělena na tři kratší části - Nakáda I (dříve amratská kultura), Nakáda II (gerzenská kultura), Nakáda III (semainianská kultura). \n\nToto období je také nazýváno amratien nebo amratské období podle naleziště el-Amra v Horním Egyptě. \n\nTato kultura byla rozšířena na území od naleziště Matmar na severu až k nalezišti Chór Bahan na jihu. \n\nPůvodně byla za předchůdce této kultury považována badárská kultura, z níž se vyvinula kultura Nakáda I. Existují však domněnky, že badárien se časově shodoval s touto fází Nakády. Protože vývoj Nakádské kultury probíhal jižněji než je centrum badárské kultury, je možné, že zde badárien přetrval delší dobu.\n\nZemřelí byli pohřbíváni stejně jako v badárské kultuře ve skrčené poloze na levém boku, s hlavou směřující k jihu a tváří obrácenou na západ. Amerská kultura se však liší od badárské pohřební výbavou a keramikou.\n\nKeramika má na počátku tohoto časového období červený povrch s černým okrajem. Postupně však typ této keramiky mizí a i výzdoba jemným zdrsněním ustupuje. Objevuje se hladká červená keramika s plastickou výzdobou a bíle malovanými vzory s motivy geometrickými, zvířecími a rostlinnými. Někdy se objevuje i zobrazení lodi a lidských postav. Zobrazován je lovec (postava s lukem vedoucí na provazech psy) nebo vítězný bojovník (dvě postavy, z níž jedna je výrazně menší a má svázané ruce, nebo je nemá vůbec). \n\nKosmetické břidlicové palety začínají být vyřezávány do siluet zvířat z Nilského údolí.\n\nSpolečnost byla pravděpodobně již sociálně rozvrstvená a nálezy v hrobech naznačují tendenci k hierarchické organizaci.\n\nMezi domestikovaná zvířata patří v této době kozy, ovce, skot a prasata (zvířata byla nalezena jako obětní dary nebo jako malé hliněné sošky). Pěstoval se ječmen, pšenice, hrách, vikev a cicimek jujuba.\n\nTento časový úsek se též nazývá gerzská kultura nebo zkráceně gerzean podle naleziště Girza (el-Gerza). \n\nTato kultura se rozšířila ze svého centra v okolí lokality Nakáda na sever do Nilské delty a na jih do Núbie. V Dolním Egyptě však převládala kultura Maadí.\n\nV Horním Egyptě se s touto kulturou nacházela tři velká střediska – Nakáda, Hierakonpolis a Abydos. Kolem Nilu však existovalo množství menších osad.\n\nPokračovalo pohřbívání význačných jedinců do větších a stavebně složitějších hrobů, které započalo během období Nakáda I. Tyto hroby byly rozčleněny přepážkami ze sušených cihel s odděleními pro obětiny. Objevují se náznaky balení zemřelého do pruhů plátna (začínající balzamování) a skupinové pohřby. Chudší vrstvy však byly i nadále pohřbívány do malých oválných jam spoře vybavených obětními dary.\n\nVyráběla se keramika s hrubým povrchem, používaná jako užitková, a slínová keramika z vápenité hlíny, pocházející pravděpodobně z pouštních wádí. Tato keramika byla používána jako obětní dar a byla zdobena okrově hnědou nebo rudou výzdobou na smetanově bílém podkladu. Převládajícím motivem výzdoby byla loď s kajutami a standartami. Objevují se zvlněná ucha.\n\nV tomto období došlo k rozvoji technologií těžby a opracování kamene, z něhož byly vyráběny kamenné nádoby.\n\nKosmetické palety nabývají jednoduchých pravoúhlých a kosodélníkových tvarů, ale začínají být zdobeny reliéfy. Zlepšilo se zpracování mědi, z níž začaly být vyráběny též sekery, čepele, náramky a prsteny.\n\nV této době se stává symbolem moci kamenná nebo hliněná palice, která je později typickou zbraní, kterou drží vítězný faraon\n\nKromě produktů pěstovaných v předchozím období se pěstoval navíc len, vodní melouny a datle. Domestikován byl pes.\n\nToto období se též nazývá semainianské (podle pohřebiště poblíž es-Semainy). \n\nV období Nakáda III. docházelo ke stěhování obyvatel z Horního Egypta směrem na sever a zakládání zdejších osad. Důvodem mohla být snaha ovládnout obchod s ostatními oblastmi východního Středomoří. Původní kultura Dolního Egypta (kultura Maadí) tak byla nahrazena hornoegyptskou nakádskou kulturou. Do tohoto období spadá vláda 0. dynastie egyptských králů.\n\nNa začátku tohoto období došlo pravděpodobně k prvnímu částečnému sjednocení Horního Egypta. Na nalezišti Nakáda bylo zjištěno zchudnutí pohřební výbavy a tato osada se v této době stala politicky bezvýznamnou.\n\nKonec období je spojen se sjednocením Horního a Dolního Egypta v jeden státní celek za vlády faraonů 0. dynastie.\n\nV Abydu byla z období 3200 př. n. l. nalezena hrobka U-j z 12 místnostmi v níž bylo nalezeno množství předmětů ze slonoviny a kostí, keramika a nádoby dovezené z Palestiny. Z této hrobky pochází 150 malých destiček, na kterých jsou vyryty znaky považované za předchůdce hieroglyfů. Německý archeolog Günter Dreyer se domnívá, že se jedná o hrobku panovníka (snad Štíra), který pravděpodobně vládl v 31. stol. př. n. l. .\n\nVyráběná keramika nebyla nijak zdobena. Měla tvar hrnců s olivově hnědou barvou. V bohatých hrobech ale byly také nalezeny vysoké nádoby válcovitého tvaru s dekorativními držadly. Ty však byly používány jako vázy, místo nádob vyráběných v předchozí době z kamene.\n\nV Hierakonpoli byly nalezeny předměty zdobené výjevy pravděpodobně související se sjednocením Horního a Dolního Egypta. Jsou to: palice krále Štíra, palice a paleta krále Narmera. Výzdoba na nich znázorňuje válečné zajatce a mrtvé nepřátele. V místě delty Nilu však nebyly dosud nalezeny žádné stopy po násilném sjednocení.\n\nDo této dynastie zařadil Werner Kaiser panovníky se jmény Iri-Hor, Ka, Narmer. Narmer se také zařazuje do 1. dynastie. \n\nJméno Iri-Hor bylo nalezeno v hrobce v Abydu, jméno krále Ka pochází také z abydské hrobky, ale bylo též objeveno na severu Egypta v lokalitě Tell Ibrahím Avad a v Izraeli na nalezišti Lod. Můžeme proto usuzovat, že král Ka měl velký mocenský rozsah.\n\nAvšak pouze u Narmera existují důkazy, že vládl sjednocenému Egyptu. Dokládají to bílá a červená koruna znázorněná na Narmerově paletě. Protože neznáme jeho nisut-bitej, bývá ztotožňován s legendárním faraonem Menim, který podle Manetha Egypt sjednotil.\n\nNěkdy je do této dynastie zařazován král Štír (Serek), jehož jméno vepsané do serechu nalezeno na severu Egypta, ve východní části nilské delty v lokalitě Minšat Abú Omar. Také mu je přisuzována hrobka U-j nacházející se na pohřebišti v Abydu.\n"}
{"id": "308460", "url": "https://cs.wikipedia.org/wiki?curid=308460", "title": "David Walker", "text": "David Walker\n\nDavid Mathieson Walker (20. května 1944, Columbus, Georgie, USA – 23. dubna 2001, Houston) byl americký astronaut. Ve vesmíru byl čtyřikrát.\n\nPo základní a střední škole (Eustis High School) absolvoval roku 1966 námořní akademii (United States Naval Academy) a sloužil pak jako námořní pilot. Do týmu kosmonautů NASA byl roku 1978 vybrán poručík Walker jako astronaut – pilot. V roce 1991 ukončil na základně Edwards pilotní školu (Air Force Aerospace Research Pilot School). V mezidobí letů působil jako zkušební pilot.\n\nV roce 1984 letěl poprvé na raketoplánu Discovery s misí STS-51-A. Stal se tak 154 kosmonautem Země. Frederick Hauck byl velitelem lodě a místo v pilotním křesle zaujal nováček David Walker. Jako letoví specialisté figurovali Joseph Allen a Dale Gardner. Ovládání „kanadské ruky“ měla na starosti Anna Fisherová. Hned poté, co se dostali na oběžnou dráhu, vypustili kanadskou družici Anik D2 a druhý den vojenskou družici Leasat 1. Pak se jim podařilo odchytit z oběžných drah družice Westar 6 a Palapa B2 a vrátit se s nimi na Zem po 7 letových dnech na Kennedyho vesmírné středisko. Díky splněným úkolům byla mise pro NASA výdělečným podnikem.\n\nPo pěti letech absolvoval misi STS-30 na palubě raketoplánu Atlantis. Jeho posádka byla ve složeni velitel David Walker, dále Ronald Grabe, Mark Lee, Norman Thagard a Mary Cleaveová. Hlavním úkolem (splněným) bylo vyslat sondu Magellan, určenou k radiolokačnímu mapování povrchu Venuše. V tomto případě odstartoval raketoplán z Floridy a přistál po čtyřdenním letu v Kalifornii na základně Edwards.\n\nTřetí svůj let − STS-53 byl devátou a poslední expedicí vyhrazenou pro ministerstvo obrany USA. I tentokrát raketoplánu startujícímu z Floridy velel. Funkci druhého pilota zastával Robert Cabana, letěli i tři letoví specialisté − Guion Bluford, James Voss a Michael Clifford. Během letu vypustili tajnou družici DoD-1 a zbytek mise byl věnován různým experimentům na palubě. Přistáli bez problémů na základně Edwards.\n\nPočtvrté a naposledy letěl ve svých 51 letech v raketoplánu Endeavour s misí STS-69. Byl jejím velitelem, v té době již jako námořní kapitán a spolu s ním pilot Kenneth Cockrell, velitel užitečného zatížení James Voss a letoví specialisté James Newman a Michael Gernhardt. Na palubě sebou vezli dvě vědecké družice, WSF a Spartan, které na orbitě vypustili a po splnění úkolů o pár dní později opět uložili v nákladovém prostoru. Po 10denním letu přistáli na dráhu 33 letiště SLF na Kennedyho vesmírném středisku na mysu Canaveral.\n\n\nPo svém posledním letu z NASA odešel ke společnosti NDC Voice Corp. Zemřel v Houstonu na rakovinu ve věku 56 let šest let po návratu z kosmu, kde strávil celkem 30 dní svého života.\n\n"}
{"id": "308461", "url": "https://cs.wikipedia.org/wiki?curid=308461", "title": "Mršníkovití", "text": "Mršníkovití\n\nMršníkovití (Histeridae) je čeleď brouků obecně známých pod jménem mršníci, v anglicky mluvících zemích se jim říká \"clown beetles\" pro jejich sploštělé zadní nohy, které připomínají rozevláté kalhoty klaunů nebo herců (\"hister\" je z latinského \"histrio\", herec). Čeleď má kolem 3 900 druhů rozšířených po celém světě.\n\nMršníci jsou malí až středně velcí brouci, kteří mají jeden ze dvou typů tvaru těla. Rozšířenější je masivní, téměř kruhový tvar, ten druhý je spíše delší než širší, jakoby obdélníkovitý tvar. Mnozí mršníkovití mají tmavé zbarvení, často jsou černí a mohou mít červené, oranžové nebo žluté znaky.\nNa spodní straně těla mívají zářezy, do kterých brouk vtahuje tykadla a nohy, když se cítí ohrožen. Jejich nohy jsou ploché a široké, uzpůsobené k hrabání v půdě nebo hnoji. Takovéto adaptaci na životní prostředí se říká fossoriální.\n\nHisteridae patří do nadčeledi Histeroidea, v infrařádu Staphyliniformia. Čeleď je rozdělena na 330 rodů a následujících podčeledí:\nPříbuznost podčeledí není dosud ujasněna a současné studie se na tradiční pojetí dívají skepticky.\n\nMršníci bývají obvykle nalézáni ve hnoji, na zdechlinách nebo mršinách, kde se larvy i dospělci živí na mladých vývojových stadiích ostatního hmyzu, zvláště much. Tímto způsobem mohou být mršníci nápomocni v boji proti škůdcům dobytka, kteří se vyvíjejí v hnoji. Podčeledi Hetaeriinae a Chlamydopsinae jsou myrmekofilní (žijí v symbióze s mravenci).\n\n\n"}
{"id": "308464", "url": "https://cs.wikipedia.org/wiki?curid=308464", "title": "Ahu Akivi", "text": "Ahu Akivi\n\nAhu Akivi je \"ahu\" (posvátná plošina) se sedmi sochami \"moai\", situovaná na Velikonočním ostrově. Na rozdíl od ostatních kultovních středisek, Ahu Akivi se nenalézá na pobřeží, ale ve vnitrozemí ostrova. Je to také jediná ahu, jejíž sochy jsou nasměrovány obličeji k oceánu, nikoliv zády k němu, jak je běžné.\n\nAhu Akivi je také jméno jedné ze sedmi oblastí Národního parku Rapa Nui.\n\nAhu Akivi se nalézá na jihozápadním svahu sopky Maunga Terevaka. Areál je obklopen mírně zvlněným terénem, vhodným pro zemědělskou činnost. Nachází se 2,6 km od západního pobřeží, ve výšce 140 m n. m. 706 m západně od Ahu Akivi se nachází plošina Ahu Vai Teka. Spolu tvoří jeden archeologický komplex Akivi-Vai Teka.\n\nVykopávky a restaurace Ahu Akivi prováděl v letech 1974 Sebastian Englert a roku 1978 William Mulloy a Gonzalo Figueroa.\n\nStavba Ahu Akivi měla dvě časové fáze. První fáze probíhala v 15. století a zahrnovala vytvoření centrální obdélníkové plošiny na předem zarovnaném povrchu. Součástí plošiny byla také dvě křídla (boční výběžky), která kolmo navazovala a ukončovala jižní i severní konec plošiny. Součástí plošiny byl vydlážděný chodník či rampa, který těleso plošiny rozšiřoval západně od podélné osy a směřoval k hlavní obřadní ploše, nacházející se západně od ahu. Druhá fáze probíhala do roku 1600 a zahrnovala úpravy plošiny, křídel a pravděpodobně v té době byla plošina osazena sochami moai. V blízkosti Ahu Akivi je jeskyně, která sloužila jako obydlí a po roce 1800 i jako hrobka.\n\nSoučásti komplexu je druhá menší plošina Ahu Vai Teka, 16 metrů dlouhá, vytvořená z neopracovaných lávových kamenů a zřejmě též nesla malé sochy.\n\nKomplex Ahu Akivi-Vai Teka je nejpropracovanější ahu nalézající se ve vnitrozemí ostrova. Přebýval tu kmen \"Miru\", nejprestižnější kmen západní konfederace kmenů. Radiokarbonová analýza dokázala, že obě ahu vznikaly současně. Na plošině bylo nalezeno 7 petroglyfů (rytin do kamene), které byly vytvořeny během přestavby plošiny, zhruba 150 let před příchodem Evropanů a nasvědčují tomu, že v této pozdní době zde ještě byl praktikován mocenský systém, stejný jako v době stavby plošiny. Byla tak potvrzena relativní politická stabilita a dobrá hospodářská úroveň v této oblasti ostrova po dobu 250 až 300 let od zahájení výstavby komplexu.\n\n\n\n"}
{"id": "308466", "url": "https://cs.wikipedia.org/wiki?curid=308466", "title": "Vlčice (Šluknovská pahorkatina)", "text": "Vlčice (Šluknovská pahorkatina)\n\nVlčice (německy \"Wolfs Berg)\" je táhlý zalesněný hřbet na severu České republiky, v okrese Děčín, ve Šluknovské pahorkatině, asi 3 kilometry na jihojihovýchod od Šluknova. Celý vrch katastrálně přísluší pod obec Staré Křečany.\n"}
{"id": "308468", "url": "https://cs.wikipedia.org/wiki?curid=308468", "title": "Histeroidea", "text": "Histeroidea\n\nHisteroidea je nadčeleď brouků v infrařádu Staphyliniformia.\n\nNěkteří autoři řadí Histeroidea jako samostatnou čeleď do nadčeledi Hydrophiloidea. V současnosti jsou rozeznávány tři čeledi:\n\n\n"}
{"id": "308472", "url": "https://cs.wikipedia.org/wiki?curid=308472", "title": "Dýchací řetězec", "text": "Dýchací řetězec\n\nDýchací řetězec tvoří terminální (závěrečnou) fázi aerobního katabolického procesu známého jako buněčné dýchání. Jedná se o elektronový transportní řetězec, spolu s tím fotosyntetickým jeden ze dvou základních.\n\nJe tvořen systémem oxidoreduktáz a mobilních přenašečů elektronů nebo iontů vodíku. Zajišťuje reoxidaci NADH+H a FADH, z čehož získává energii na tvorbu proton-motivní síly. na jejímž základě vzniká napříč membránou protonový gradient.\n\nU eukaryot je dýchací řetězec lokalizován na vnitřní membráně mitochondrie, kde je multienzymatická jednotka spolu s enzymatickým komplexem pro oxidační fosforylaci uložena přímo v lipidové dvojvrstvě. U prokaryot je dýchací řetězec umístěn na plazmatické membráně.\n\nU savců je aerobní respirace realizována čtyřmi kotvenými komplexy (multienzymová jednotka) a FF-ATP-syntázou (komplex pro oxidační fosforylaci). Tato multienzymatická jednotka je tvořena:\n\n\nVýznam dýchacího řetězce spočívá hlavně v energetice, tedy v zisku ATP. Spřažením s citrátovým cyklem a β-oxidací vzniká jakási „továrna“ na ATP. Zisk z jedné molekuly NADH+H je tři ATP a z jedné molekuly FADH dvě molekuly ATP.\n\nJednoduchým příkladem může být odbourání jedné molekuly glukózy, kdy se procesem glykolýzy přemění na dvě molekuly kyseliny pyrohroznové (pyruvátu) za vzniku dvou molekul ATP substrátovou fosforylací a dvou molekul NADH+H z NAD. Při kyslíkovém deficitu ve svalové tkáni nebo u erythrocytů(červené krvinky) nelze využít dýchacího řetězce, a tudíž ani citrátového cyklu a vzniklý NADH+H se proto použije na redukci pyruvátu za vzniku laktátu a NAD. Vznik pouze 2ATP na glukozu.\n\nJe-li ovšem dostatečný přísun kyslíku do svalové tkáně, tak vznikne z jedné molekuly pyruvátu oxidační dekarboxylací jedna molekula NADH+H, pak dále v citrátovém cyklu 3 molekuly NADH+H, jedna molekula FADH a jedna molekula GTP, která energeticky přibližně odpovídá jedné molekule ATP, dvě molekuly NADH+H je však nutno transportovat z cytoplazmy do mitochondriální matrix, k čemuž je potřeba dvou molekul ATP. Jednoduchou bilancí vychází 2+2×3+2×3+6×3+2×2+2×1-2=36 ATP na glukosu. Tento jev je známý též jako Pasteurův efekt.\n"}
{"id": "308476", "url": "https://cs.wikipedia.org/wiki?curid=308476", "title": "Gloster Javelin", "text": "Gloster Javelin\n\nGloster Javelin byl stíhací letoun, zařazený do výzbroje britského letectva na konci 50. a po většinu 60. let 20. století. Konstrukčně se jednalo o poměrně velký stroj s delta-křídlem a ocasními plochami tvaru „T“, vybavený k operacím v noci a za špatného počasí. \"Javelin\" je také poslední letoun, který nesl jméno výrobce Gloster.\n\nVývoj typu \"Javelin\" byl zahájen v roce 1947 po uveřejnění specifikace F.44/46 britského Ministerstva letectví (Air Ministry) na vysokovýkonný noční stíhací letoun, které vedly až k objednávce dvou prototypů Gloster GA.5 a de Havilland DH.110 (O DH.110 mělo zájem i britské námořnictvo Royal Navy ). Jakmile se ukázalo, že návrh firmy Gloster bude připraven do výroby rychleji a vyústí do jednoduššího i levnějšího stroje, objednávka pro de Havilland byla zrušena; navzdory tomu firma pokračovala ve vývoji na vlastní náklady a dala tak vzniknout úspěšnému námořnímu letounu de Havilland Sea Vixen. Stroj od firmy Gloster se vyznačoval nezaměnitelnými tvary, kdy široké delta křídlo doplnily mohutné ocasní plochy tvaru \"T\". Specifikace F.44/46 přešly v F.4/48, na jejichž základě byl sepsán \"Operational Requirement\" (Operační požadavek) OR.227.\n\nGloster GA.5 poprvé vzlétl 26. listopadu 1951 (přesně dva měsíce po záletu prototypu konkurenčního DH.110), za řízením seděl zkušební pilot Bill Waterton. Zdlouhavé testy pokračovaly až do ledna roku 1956, kdy bylo dodáno prvních 14 sériových letounů, označených F(AW) Mk.1. Vývoj a nejrůznější zlepšování rychle následovaly, což vedlo k výrobě nevelkých sérií jednotlivých variant, mnohdy i několika během jediného roku.\n\nDo konce roku 1956 vývoj dospěl k FAW.7, která jako první svými výkony plně vyhovovala specifikaci Ministerstva letectví a OR.227. FAW.7 byla prohlášena za definitivní verzi ( ačkoli mnoho těchto strojů prošlo konverzí na standard FAW.9 ). Je třeba mít neustále na paměti, že vývoj typu \"Javelin\" probíhal udivující rychlostí, když dodávky FAW.8 byly zahájeny ještě před ukončením výroby FAW.7. Nakonec 80 posledních kusů verze FAW.7 šlo z továrny přímo k uskladnění a do vzduchu se dostaly až po konverzi jako FAW.9. Celkem vzniklo 427 sériových \"Javelinů\" všech verzí, k nim je třeba přičíst ještě sedm prototypů.\n\n\"Javelin\" byl zařazen do služby u RAF v roce 1956, kdy se typ stal výzbrojí 46. peruti RAF, dislokované na základně RAF Odiham. Největšího rozšíření dosáhly \"Javeliny\" mezi roky 1959–1962, tehdy je používalo celkem 14 perutí RAF. Pak se počty začaly rapidně tenčit a do roku 1964 zůstal typ v provozu jenom u čtyř perutí.\n\nNejblíže skutečnému boji se \"Javeliny\" RAF dostaly během konfliktu mezi Indonésií a Malajsií, který probíhal od září 1963 do srpna 1966. \"Javeliny\" 60. perutě RAF, později doplněné ještě 64. perutí, operovaly z letiště RAF Tengah, Singapur, odkud prováděly hlídkové lety nad malajskou džunglí. Roku 1964 dopravní C-130 Hercules Indonéského letectva havaroval, když se pokusil uniknout před nalétávajícím \"Javelinem\". V průběhu června 1967, po demobilizaci 64. perutě, se 60. peruť přesunula na základnu Kai Tak, Hong Kong, kde pomáhala svou přítomností tlumit nepokoje v tradiční britské kolonii, způsobené probíhající kulturní revolucí v sousední Číně.\n\nPoslední \"Javelin\" byl vyřazen z operační služby koncem dubna 1968, v rámci demobilizace 60. perutě na základně Tengah. Jeden stroj byl udržován v letuschopném stavu pro výzkumné a cvičné účely v Royal Aircraft Establishment na základně Boscombe Down do 24. ledna 1975.\n\nCelkem bylo firmami Gloster a Armstrong Whitworth (V obou případech součásti koncernu Hawker Siddeley) vyrobeno 435 kompletních draků typu \"Javelin\". Některé z nich byly (i opakovaně) přestavovány na jiné verze.\n\n\nNěkolik dalších verzí bylo navrženo a rozpracováno, ale nedostaly se do sériové produkce. Mezi ně by patřily varianty průzkumné, stíhací-bombardovací (s podkřídlovými závěsníky pro nesení pum) a nadzvukový stroj, tvarovaný podle pravidla ploch, s tenčím křídlem a jinými ocasními plochami. Tento \"\"Javelin\" s tenkým křídlem\" by měl být podle výpočtů schopen dosáhnout Machova čísla 1,6 a lepšího dostupu než srovnatelné americké stroje. Úvodní práce začaly s návrhy vložení centroplánu tenčího křídla do trupu \"Javelinu\", ale jak projekt postupoval, ukázalo se, že změny by znamenaly vznik zcela nového letounu, jen vnějšími rysy vzdáleně připomínající původní \"Javelin\". Poslední návrh před ukončením celého projektu \"\"Javelin\" s tenkým křídlem\" představoval relativně velký letoun, vyzbrojený dvojicí připravovaných střel Red Dean, který měl splňovat Operační požadavek F.155.\n\n Velká Británie\n\n\n\"Informace čerpány z \"\n\n\n\n\n"}
{"id": "308484", "url": "https://cs.wikipedia.org/wiki?curid=308484", "title": "Golfová obuv", "text": "Golfová obuv\n\nGolfová obuv je obuv speciálně upravená pro hraní golfu. Úpravy spočívají ve zpevnění podrážek i kůže boty, na podrážce často bývají i hřeby nebo kolíky z plastu nebo kovu. \n\n"}
{"id": "308488", "url": "https://cs.wikipedia.org/wiki?curid=308488", "title": "Seznam československých televizních seriálů", "text": "Seznam československých televizních seriálů\n\nSeznam seriálů Československé televize.\n\nRozděleno do samostatných článků:\n"}
{"id": "308492", "url": "https://cs.wikipedia.org/wiki?curid=308492", "title": "Donald Williams", "text": "Donald Williams\n\nDonald Edward Williams (13. února 1942, Lafayette, stát Indiana, USA – 23. února 2016) byl americký vojenský letec a kosmonaut z raketoplánů. Ve vesmíru byl dvakrát.\n\nPo základní a střední škole se roku 1964 stal na Purdue University v americkém státě Indiana strojním inženýrem. Po nástupu do armády sloužil jako námořní pilot. Do střediska kosmonautů NASA byl vybrán roku 1978 jako astronaut – pilot v hodnosti poručíka. V té době byl ženatý a měl dvě děti..\n\nPoprvé letěl na raketoplánu Discovery společně s šesti dalšími kosmonauty, mezi nimiž byl i senátor Edwin Garn, dále velitel lodě Karol Bobko, Donald Williams, dr. Margaret Seddonová, Stanley Griggs, dr. Jeffrey Hoffman a technik firmy McDonnell Douglas Charles Walker. Startovali na Floridě, mysu Canaveral. Vypustili na orbitě družici Anik C-1 a druhou Leasat 3. Druhá družice ovšem po vypuštění nezačala fungovat i přes řadu pokusů kosmonautů ji opravit. Každý takový nezdar ovlivnil finanční výtěžek letu. Let Williamse zařadil na 160 místo mezi kosmonauty Země.\n\nDruhý let s označením mise STS-34 následoval až po čtyřech rocích. Raketoplán Atlantis odstartoval z rampy 39B Kennedyho vesmírného střediska na Floridě, mysu Canaveral. Na palubě vyvezl do kosmu sondu Galileo, která později provedla průzkum Jupiteru. Posádku raketoplánu tvořila pětice Donald Williams, Michael McCulley, Shannon Lucidová, Ellen Bakerová a Franklin Chang-Diaz. Přistáli na základně Edwards po čtyřech dnech letu.\n\nVíckrát Williams do vesmíru, v němž strávil téměř 12 dní, neletěl.\n\n\nOd NASA z Houstonu odešel půl roku po svém druhém letu ke společnosti Science Applications International Corp.\n\n\n \n"}
{"id": "308493", "url": "https://cs.wikipedia.org/wiki?curid=308493", "title": "De Havilland Sea Vixen", "text": "De Havilland Sea Vixen\n\nDe Havilland DH.110 Sea Vixen byl britský dvojmístný dvoumotorový proudový stíhací letoun, zařazený do služby u Fleet Air Arm (letecká složka Royal Navy). Sea Vixen představoval výkonný stroj pro vzdušnou ochranu loďstva po celá 60. a na počátku 70. let 20. století. Byl navržen společností de Havilland Aircraft Company během pozdních čtyřicátých let v její továrně v Hatfieldu v Hertfordshire na základě zkušeností s dřívějšími stíhačkami první generace této společnosti. Později nesl letoun název Hawker Siddeley Sea Vixen poté, co firmu de Havilland roku 1960 pohltil Hawker Siddeley.\n\nSea Vixen byl prvním britským dvoumístným bojovým letounem, který dosáhl nadzvukové rychlosti, i když nikoli ve vodorovném letu. Byl provozován na britských letadlových lodí a zúčastnil se operací v Tanganice, Adenu a v Jemenu. V roce 1972 byly Sea Vixeny vyřazeny ze služby a nahradily je americké letouny McDonnell Douglase Phantom FG.1. Od roku 2017 není žádný ze Sea Vixenů letuschopný.\n\nStroj vznikl pod názvem DH.110 jako vysokovýkonný stíhací letoun vyzbrojený řízenými střelami, schopný operovat za každého počasí. Uživatelem se měla stát Royal Air Force (RAF) i Fleet Air Arm. Admiralita požadovala konstrukci stroje pro vzdušnou ochranu loďstva, který by nahradil zastarávající typ de Havilland Sea Venom. Ačkoli se RAF rozhodla zakoupit stroje Gloster Javelin, konkurenta DH.110, de Havilland pokračoval v projektu na vlastní náklady. Koncem 50. let přišla objednávka Royal Navy a letoun byl zařazen do služby u Fleet Air Arm.\n\nPrototyp se dostal poprvé do vzduchu 26. září 1951, za řízením seděl John Cunningham. O rok později byl prototyp zničen při katastrofě na Farnborough Airshow. Dne 6. září 1952 demonstroval stroj na veřejnosti schopnost překročit rychlost zvuku, ale po vybrání střemhlavého letu se rozpadl a v jeho troskách zahynulo 31 lidí, včetně dvojčlenné osádky (Zkušební pilot a držitel rychlostního rekordu John Derry, operátor palubní elektroniky Tony Richards). Havárie byla následně připsána nevhodně konstruovanému hlavnímu nosníku křídla, kdy v ostré zatáčce došlo k odlomení koncové části nosné plochy. Okamžitý posun těžiště letounu způsobil prudký náklon s přetížením 12G, což vedlo k odpadnutí kabiny a ocasní části letounu a vytržení motorů z trupu. Jedna pohonná jednotka dopadla s velkou dávkou štěstí na prázdné parkoviště, zatímco druhá vlétla do zcela zaplněného hlediště mezi diváky a způsobila převážnou většinu smrtelných zranění. Další z návštěvníků byli zasaženi troskami kabiny, které padaly do vyhrazeného prostoru pro návštěvníky podél celé vzletové a přistávací dráhy. Nehoda vedla k přijetí velmi striktních pravidel týkajících se pořádání leteckých dnů ve Spojeném království a od té doby už nikdy v Británii nedošlo během airshow k úmrtí diváka v důsledku závady nebo havárie předváděného letounu.\n\nNa základě vyšetřování příčiny havárie byly do nově postavených strojů zapracovány nutné změny konstrukce. V roce 1955 vznikl a vykonal první let další již předsériový kus, částečně s námořním vybavením, celkově zpevněným křídlem a upraveným profilem náběžné hrany (ačkoli křídlo stále ještě nebylo možné sklápět). V roce 1956 tento stroj provedl úplné přistání na palubě letadlové lodi HMS \"Ark Royal\". O rok později vznikl první sériový Sea Vixen, verze Sea Vixen FAW.20 (fighter all-weather, stíhací letoun pro každé počasí). Později se označení změnilo na \"FAW.1\". V červenci 1959 vstoupilo do služby u Fleet Air Arm prvních více než sto letounů verze FAW.1.\n\nLetoun měl dva nosníky ocasních ploch, stejně jako de Havilland Sea Vampire a de Havilland Sea Venom. Sea Vixen byl první britský letoun vyzbrojený pouze řízenými či neřízenými střelami nebo pumami. Verze FAW.1 nesla čtyři střely vzduch-vzduch de Havilland Firestreak s infračerveným naváděním, dvě raketnice s neřízenými střelami Microcell ráže dva palce (51 mm) a pod křídlo mohly být zavěšeny čtyři pumy o hmotnosti po 500 lb (227 kg) nebo dvě po 1 000 lb (454 kg). Pohon letounu obstarávala dvojice proudových motorů Rolls-Royce Avon 208 s tahem po 50,0 kN, která umožňovala dosažení rychlosti 1 110 km/h, bojový dolet činil 1 000 km.\n\nPůvodní návrh DH.110 (nabízený RAF) měl mít dle prospektu výzbroj tvořenou kanóny. Proběhly zkoušky s kanóny ADEN ráže 30 mm, ale ukázalo se, že účinky zpětného rázu zbraní trhají jejich úchyty na draku letounu. Řešení se našlo v instalaci zesílení dřevěnými hranoly, které měly zachytit síly zpětného rázu zbraní. Tak se DH.110 stal posledním britským stíhacím letounem, v jehož konstrukci bylo použito dřevo. Nakonec ale došlo k sejmutí kanónů z letounu a zůstalo u výzbroje tvořené pouze řízenými střelami.\n\nPilotní kabina s vystouplým překrytem byla posunuta mírně vlevo od podélné osy trupu. Druhý člen osádky (navigátor a současně operátor palubního radaru) měl kabinu vpravo, zcela ukrytou pod povrchem letounu, do které se vstovalo shora dvířky s malým okénkem. U bojových jednotek se této kabině přezdívalo „sklep na uhlí“.\n\"Sea Vixen FAW.2\" vznikl jako následník FAW.1 a byl v mnoha ohledech vylepšen. Mimo střel Firestreak mohl nosit i modernější Red Top, čtveřici raketnic SNEB nebo protizemní řízené střely Bullpup. Zvětšené nosníky ocasních ploch přečnívaly mírně nad a před křídlo a tak vznikly nové prostory pro zásoby paliva i systémy ECM (radioelektronického boje). Změny v aerodynamice ale znamenaly, že na stroj už nemohly být zavěšovány pumy o hmotnosti 454 kg. Nejjednodušším rozlišovacím prvkem FAW.1 a FAW.2 jsou právě nosníky ocasních ploch prodloužené před křídlo u druhé z verzí.\n\nPrototyp FAW.2 vzlétl poprvé v roce 1962 a do služby k bojovým perutím FAA začal přicházet od roku 1964. Nově bylo postaveno 29 kusů, dalších 67 vzniklo přestavbou starších FAW.1, které byly postupně vyřazovány od roku 1966.\n\nKariéra FAW.2 na palubách britských letadlových lodí skončila v roce 1972. Plánovalo se nahrazení Sea Vixenů americkými McDonnell F-4 Phantom II, kdy lodě \"Ark Royal\" a \"Eagle\" měly být upraveny k jejich příjmu a hangárování. Protože kvůli úsporám došlo k vyřazení HMS \"Eagle\" ze služby, přestavěna byla jenom \"Ark Royal\".\n\nNevelký počet Sea Vixenů přišel do služby v méně atraktivní roli létajících terčů jako \"Sea Vixen D.3\". Pouze tato varianta původního DH.110 mohla překročit rychlost zvuku ve vodorovném letu, a to díky podstatně zvýšenému tahu motorů a demontáži mnoha součástí výstroje, pro tento případ zbytečných. Nakonec ale nebyly jako létající terče použity ; jedním z původních D.3 je i poslední letuschopný Sea Vixen. Další kusy byly upraveny k vlekání cvičných cílů pro vzdušnou střelbu a značeny jako \"TT.2\".\n\nBěhem služby u Fleet Air Arm se letouny žádného válečného konfliktu nezúčastnily, ačkoli vykonaly mnoho letů v podmínkách téměř bojových. V roce 1961 prezident Iráku Abdul Karim Kásim vyhrožoval anexí sousedního Kuvajtu. Ten požádal o zahraniční vojenskou pomoc. Spojené království vyslalo do Perského zálivu velký počet válečných lodí včetně dvou letadlových, z nichž Sea Vixeny prováděly hlídkové lety nad celou oblastí. Tváří v tvář mohutným námořním silám Kásimova útočnost postupně ochabla a hrozící válka byla zažehnána.\n\nV lednu 1964 došlo k nepokojům ve východoafrickém státě Tanganika, kde se vzbouřily 1. a 2. střelecký pluk na protest proti britským důstojníkům a poradcům, kteří, přes nezávislost země, stále veleli části tamních ozbrojených sil. Vzbouřenci zajali britského vysokého komisaře a obsadili letiště v hlavním městě Dar es Salaam. Spojené království reagovalo vysláním lehké letadlové lodi HMS \"Centaur\", doplněné jednotkou námořní pěchoty. Sea Vixeny z této lodi vykonaly značný počet operačních letů, včetně poskytování vzdušného krytí námořním pěšákům, kteří provedli v Tanganice vrtulníkový výsadek. Pokus obnovit stabilitu země skončil úspěšně. V témže roce se typ opět vrátil do Perského zálivu, kde letouny ze vzduchu podporovaly britské jednotky při operacích proti domorodým vzbouřencům v jemenské oblasti Radfan, včetně útoků raketovými střelami na pozemní cíle.\n\nSea Vixeny se ve 2. polovině 60. let aktivně účastnily i námořní blokády Rhodesie, operace známé jako Beira Patrol. Při uvedené akci plnilo Royal Navy politický úkol zabránit dodávkám ropy do Rhodesie, která vyhlásila nezávislost. Britské námořnictvo bezmála deset let blokovalo přístup ropných tankerů do přístavů na pobřeží Mosambiku, tehdy portugalské kolonie, odkud vedl hlavní ropovod do vnitrozemské Rhodesie. Blokáda je typickým příkladem zbytečné a příliš drahé operace, která ovšem nemohla být přerušena z politických důvodů.\n\nRoku 1967, opět v Perském zálivu, pomáhaly stroje Sea Vixen krýt ústup britských námořních sil z přístavu Aden. Této operace se zúčastnilo několik letadlových lodí Royal Navy: HMS \"Albion\", HMS \"Centaur\" a HMS \"Eagle\" a výsadková loď HMS \"Fearless\".\n\nSea Vixeny také předváděly akrobacii ve dvou skupinách Royal Navy: „Simon's Sircus“ a „Fred's Five“. Letoun s britskou civilní registrací \"G-CVIX\" vystupoval na leteckých dnech v barvách týmu Red Bull až do roku 2007, kdy obdržel kamuflážní schéma 899. námořní letecké peruti FAA. \"G-CVIX\" dnes vlastní a provozuje továrna de Havilland z letiště Bournemouth v jihoanglickém hrabství Dorset. Mnoho dalších strojů se zachovalo v dobrém stavu, ale nejsou letuschopné.\n\n\n\n\n\"Zachycen stav k 10. říjnu 2007.\"\n\n\n\n\n\n\n"}
{"id": "308494", "url": "https://cs.wikipedia.org/wiki?curid=308494", "title": "Ta'al", "text": "Ta'al\n\nTa'al (: , zkratka pro: , \"Tenu'a aravit le-hitchadšut\", doslova: „Arabské hnutí za obnovu“, : ) je malá izraelská arabská politická strana vedená Ahmadem at-Tíbím.\n\nByla založena Tíbím poté, co opustil stranu Balad, během funkčního období 15. Knesetu. Ve volbách v roce 2003 strana kandidovala společně se stranou Chadaš. Ve volbách v roce 2006 strana kandidovala společně se stranou Jednotná arabská kandidátka, pod názvem Ra'am-Ta'al (Ra'am je hebrejský akronym pro Jednotnou arabskou kandidátku). V 17. Knesetu měla pouhé jedno křeslo.\n\n"}
{"id": "308497", "url": "https://cs.wikipedia.org/wiki?curid=308497", "title": "Čtyřkolka", "text": "Čtyřkolka\n\nČtyřkolka je malé motorové vozidlo obdobné motocyklu se čtyřmi koly (umístěnými na dvou nápravách a ve dvou stopách, jako u automobilu). Je určena pro jízdu v terénu, kde má díky menším rozměrům a hmotnosti lepší průchodnost než terénní automobil, a oproti terénnímu motocyklu je méně náročná na jezdce a umožňuje přepravu nevelkého nákladu, např. nářadí. Proto je vhodná např. pro dřevorubce či jiné lesní pracovníky. Běžný je přední a zadní nosič, existují i verze s valníkem. Za čtyřkolkou je také možné tahat přívěs (obvykle pomocí běžného tažného zařízení v provedení „koule“, jaké se u automobilů používá pro tažení přívěsů o hmotnosti do 3,5 t). Ve slangovém označení se pojem „čtyřkolka“ používá i pro označení osobních automobilů s pohonem všech čtyř kol (4×4).\n\nČtyřkolka má pohon buď zadních nebo všech čtyř kol. Protože je určena do terénu, postrádá často diferenciál zadní nápravy (pro lepší průchod terénem, navíc to snižuje výrobní náklady a poruchovost), který je nahrazen robustní rozvodovkou. Existují i větší valníkové verze se 6 koly (2 zadní nápravy). Čtyřkolka pro práci a pro jízdu v terénu bývá vybavena i navijákem.\n\nPřestože je čtyřkolka vyvinuta a určena pro jízdu v terénu, často se díky módní vlně objevuje i na silnici, pokud splňuje homologaci. Na silnici však čtyřkolka spojuje nevýhody motocyklu (vystavení jezdce nepřízni počasí, malá pasivní bezpečnost, tj. ochrana jezdce při nehodě, malá užitná hodnota) s nevýhodami osobního automobilu (dvě stopy, nemožnost předjet kolonu stojících automobilů). Z hlediska bezpečnosti je však jezdec čtyřkolky ochráněn při nehodě lépe nežli na motorce.\n\nPracovní čtyřkolky jsou robustnější, těžší, mají vyšší stavbu než čtyřkolky sportovní, vpředu i vzadu mají navíc nosiče zavazadel či nákladu. Obvykle mívají naviják a tažné zařízení, dají se k nim připojit radlice, pluhy, sekačky, sněžné frézy a další pasivní zařízení či zařízení s vlastním pohonem. Pracovní čtyřkolky mají většinou benzínové motory o objemu větším 500ccm a pohon zadní nápravy s možností připojení nápravy přední kde bývá i uzávěrka předního diferenciálu. Některé čtyřkolky mají pohon 4x4 volitelný elektronicky, nebo manuálně. O přenos výkonu se potom stará variátor s možností redukčního stupně. Existují i čtyřkolky o jejiž pohon se stará naftový motor, ty se potom vyznačují menší spotřebou paliva vykoupenou řádově nižší dynamikou provozu. Mezi tradiční výrobce pracovních čtyřkolek se řadí především Japonsko, USA, Kanada, Taiwan a Čínská lidová republika. \n\nKromě práce je čtyřkolka v terénu užívána i k zábavě. Využívají ji i někteří motocyklisté, kteří jsou (např. po nehodě na motocyklu) odkázáni na invalidní vozík. Řadu let mají čtyřkolky i svou kategorii na nejslavnějším vytrvalostním závodě Světa, slavné Rally Paříž-Dakar. \n\nVyrábějí se též dětské čtyřkolky, zpravidla na bateriový pohon a o rychlosti chůze nebo až kolem 15 km/h. Některé silniční čtyřkolky dokáží dosahovat i rychlostí přes 100 km/hod. Podle českých pravidel silničního provozu však i tato vozidla jsou motorovými vozidly a na pozemních komunikacích včetně účelových smí být provozována pouze za zákonem stanovených podmínek (registrace vozidla, řidič s řidičským oprávněním).\n\nPodle přílohy českého zákona č. 56/2001 Sb., o podmínkách provozu vozidel na pozemních komunikacích, patří čtyřkolky o hmotnosti v nenaloženém stavu do 400 kg (nebo do 550 kg u nákladní čtyřkolky) a maximálním výkonu motoru do 15 kW mezi vozidla kategorie L (motorová vozidla zpravidla s méně než čtyřmi koly), a to do skupiny motorových tříkolek. Čtyřkolky o vyšší hmotnosti nebo vyšším výkonu patří do kategorie osobních nebo nákladních automobilů (M, N).\n"}
{"id": "308501", "url": "https://cs.wikipedia.org/wiki?curid=308501", "title": "Anabolické steroidy", "text": "Anabolické steroidy\n\nAnabolické steroidy neboli anabolické androgenní steroidy (AAS) jsou syntetické deriváty látky podobné mužskému hormonu testosteronu, podporující tvorbu bílkovin.\n\nLékaři je podávají po úrazech, aby zlepšili hojení svalů. U některých pacientů (u mužů) se podávají jako náhrada přirozeného testosteronu (při diagnostikované hormonální dysfunkci), pokud je hladina přirozeného testosteronu v krvi nízká, nebo nedostatečná. Při léčbě HIV pozitivních pacientů, dále při léčbě řídnutí kostí (osteoporózy), u příznaků mužského přechodu (klimakteria) – snížený sexuální apetit, poruchy potence.\n\nNáhrady testosteronu se v medicíně mohou používat jako doplňková medikace v případě změny pohlaví u transsexuálů.\n\nSteroidy jsou často zneužívány sportovci, např. atlety, kulturisty nebo MMA zápasníky ke zvětšení a zesílení svalů a zvýšení sportovního výkonu. Většina uživatelů steroidů nejsou sportovci. V USA uživá AAS 1–3 miliony lidí (1% populace) Uživatelé AAS bývají většinou heterosexuální muži střední třídy s mediánem věku 25 let, kteří jsou nesoutěžními kulturisty a neatleti a používají drogy pro kosmetické účely. Mezi 12–17letými chlapci se užívání steroidů a podobných léků od roku 1999 do roku 2000 zvýšilo o 25%, přičemž 20% procent z nich tvrdí, že je užívají spíše pro vzhled než pro sportovní užití . Uživatelé AAS mají tendenci zkoumat léky, které užívají více než ostatní uživatelé kontrolovaných látek; nicméně hlavní zdroje konzultované uživateli steroidů zahrnují přátele, nelékařské příručky, internetové fóra, blogy a časopisy o fitness, které mohou poskytnout pochybné nebo nepřesné informace. \n\nAnabolické steroidy mohou u mužů nebezpečně poškodit játra, ledviny, způsobit zmenšení varlat, impotenci, mají vliv na zvýšený výskyt zubního kazu, dlouhodobé podávání poškozuje srdce a způsobuje růst orgánů. Muži také mohou trpět nebezpečným kolísáním nálady a psychologickými potížemi. Zejména nadměrnou agresivitou a poruchami soustředění. Dalším vedlejším příznakem bývá gynekomastie (vývin prsních žláz u mužů), potlačení tvorby spermií, porušený tvar spermií, neplodnost, poruchy erekce, hormonální dysfunkce a úbytek / zastavení tvorby vlastního testosteronu. U žen, jež požívají dlouhodobě anabolika, se vyvine mužský vzhled, může docházet k hrubnutí hlasu a virilizačním příznakům. U dětí bývá registrováno předčasné zastavení růstu. Obecně však při krátkodobém užívání a dodržování klinických dávek bývají AS dobře snášeny.\n\nAnabolické steroidy jsou příčinou nadměrného vylučování mazu, což vede k mastné pokožce. Přičemž se ucpávají potní póry a dochází tak k jejich infekci, což vede k akné. Kůže ztrácí přirozenou pružnost, ve vazivové vrstvě vznikají trhlinky (strie). Užívání anabolik též způsobuje vypadávání vlasů.\n\nMezinárodní agentura pro výzkum rakoviny (IARC) v roce 1987 klasifikovala anabolické steroidy jako karcinogen skupiny 2A.\n\nČastokrát bývá diskutována spojitost AS s karcinomem prostaty, varlat, jater a ledvin.\n\n"}
{"id": "308506", "url": "https://cs.wikipedia.org/wiki?curid=308506", "title": "Jisra'el bejtenu", "text": "Jisra'el bejtenu\n\nJisra'el bejtenu ( , doslova: „Izrael, náš domov“) je pravicová izraelská politická strana. Patří mezi zastánce tvrdé politiky vůči izraelským Arabům a Palestincům, které považuje za nebezpečí pro židovský charakter státu Izrael. Předsedou strany je Avigdor Lieberman, bývalý člen Likudu a ministr obrany.\n\nV parlamentních volbách v roce 2015 se umístila na osmém místě se ziskem 6 poslaneckých mandátů.\n\nStrana vznikla v roce 1999 a v prvních dvou volbách do izraelského parlamentnu zaznamenala jen malý úspěch, když ve volbách v roce 1999 získala 4 poslanecké mandáty a ve volbách v roce 2003 pouhé 3 poslanecké mandáty. Ve volbách v roce 2006 znatelně posílila, kydž získala 11 mandátů. Následně se stala součástí vládní koalice vedené stranou Kadima, ale v lednu 2008 z ní vystoupila. V říjnu 2012 vyhlásili předsedové Likudu a Jïsra'el bejtenu, že pro předčasné parlamentní volby v lednu 2013 sestaví společnou kandidátní listinu pod názvem Likud Jisra'el bejtenu. Ta v nich získala celkem 31 poslaneckých mandátů a stala se nejsilnějším uskupení v Knesetu.\n\nV následujících parlamentních volbách v roce 2015 již strana kandidovala samostatně a získala 214 906 hlasů (5,10 % všech platných) a šest poslaneckých mandátů.\n\nAvigdor Lieberman je znám svým plánem překreslit tzv. zelenou linii (tj. mezinárodně uznanou hranici Izraele a západního břehu Jordánu vzniknuvší po první arabsko-izraelské válce v r. 1948) tak, aby území tzv. trojúhelníku a vádí Ara, které bylo v rámci dohod o příměří z roku 1949 předáno Izraeli Jordánskem, bylo postoupeno pod arabskou správu. To by v praxi znamenalo, že přibližně třetina izraelských Arabů by ztratila izraelské občanství. Myšlenku vzdání se části Izraele ospravedlňuje tím, že obyvatele tohoto území jsou Arabové, kteří se pokládají spíše za Palestince než za Izraelce. Proto by podle Liebermana měli být povzbuzováni ke znovusjednocení, včetně kontroverzní, Izraelem finančně podporované, arabské emigrace z Izraele na jakékoliv vhodné místo, kde mohly existovat dvě oddělené národnostní entity, jedna pro Izraelce a jedna pro Palestince.\n\nLieberman je také známý svými sympatiemi pro drúzskou populaci (jedna z nežidovských menšin v Izraeli, jejíž příslušníci mohou sloužit v izraelské armádě), ve které má mnoho voličů.\n\n"}
{"id": "308519", "url": "https://cs.wikipedia.org/wiki?curid=308519", "title": "Dírecký potok", "text": "Dírecký potok\n\nDírecký potok je malý potok v okrese Rokycany, pravostranný přítok řeky Berounky. Plocha povodí měří 6,3 km².\n\nPotok pramení na jihovýchodním okraji Vranovic, západně od obce Břasy. Teče převážně jihozápadním směrem v zalesněném údolí a vlévá se do Berounky u mlýnu Dírka, podle kterého je také pojmenován. Před ústím do Berounky vytváří Dírecký potok několik kaskád a vodopád. Výška vodopádu činí 3,1 m.\n"}
{"id": "308522", "url": "https://cs.wikipedia.org/wiki?curid=308522", "title": "Střelecká pohotovost", "text": "Střelecká pohotovost\n\nStřelecká pohotovost je systém na zbraních sloužící k zachycení závěru v zadní poloze při prázdném zásobníku. \n\nÚčelem tohoto je upozornit střelce, že je potřeba přebít, a přebití urychlit.\n\nJednou z prvních zbraní, na které byla střelecká pohotovost použita, byla německá pistole Luger P.08. Při zachyceném závěru stačilo mírně zatáhnout za hmatníky kloubového závěru. Ale například u pistole M1911 již byl záchyt řešen formou páčky. U samopalů té doby byl záchyt závěru zbytečný, protože zbraně střílely z otevřeného závěru. Zvláštností je puška M1 Garand, kde je závěr spouštěn samočinně, vtlačením plného nábojového rámečku.\n\nU moderních pistolí je záchyt závěru řešen formou páčky, obvykle dosažitelnou palcem pravé ruky. Páčka záchytu je zvednuta prázdným podavačem zásobníku.\n\nV případě pušek se schránkovým zásobníkem je obvykle závěr zablokován ve své zadní poloze samotnou hranou podavače zásobníku. Spouštění je řešeno různě. Například u útočných pušek M16 / M4A1 se závěr shazuje palcem tzv. slabé ruky (nevhodně někdy úderem dlaní - hrozí zranění či minutí páčky v rukavicích), u pušky (samopalu) vz.58 je třeba potáhnout za páku závěru.\n"}
{"id": "308523", "url": "https://cs.wikipedia.org/wiki?curid=308523", "title": "Šídlo královské", "text": "Šídlo královské\n\nŠídlo královské (\"Anax imperator\") patří mezi vážky, do podřádu šídla (\"Anisoptera\"). Tento druh je naší největší domácí vážkou. Je výborným a rychlým letcem. Tomu napovídá i jeho vědecké jméno (latinsky \"anax\" = pán, \"imperator\" = vládce). Za teplého dne je možno vidět samečky létat nad vodou celé hodiny, aniž by na chvíli usedli. Během letu také loví svou kořist (mouchy).\n\nŠídlo královské je dlouhé 70–80 mm. Rozpětí křídel je 90–110 mm. Hruď je po stranách modrozelená. Modrý zadeček má černou kresbu. Křídla jsou vychlípeninami pokožky, patří tedy do vnější kostry. Tenká blanka křídla je zpevněna žilnatinou, jemnou sítí trubiček, které přivádějí vzduch (tracheje).\n\nJeho zrak je výborný; složené oči jsou rozděleny na dvě poloviny – horní slouží k vidění na dálku a spodní je uzpůsobena nablízko. Jejich křídla jsou v klidu vodorovně roztažena. Při kladení vajíček samička usedne na vodní rostlinu, např. na rdest. Poté vajíčka vpichuje do silných stonků. Zadeček je přitom potopený ve vodě. Křídla jí pomáhají vyrovnávat pohyby kymácejících se rostlin.\n\nJeho larvy žijí na dně stojatých vod. Postrádají listovité přívěsky na konci těla, vpřed se tedy pohybují pomocí zpětného odrazu, vytlačováním vody z konečníku. Jsou dravé a živí se jiným hmyzem, pulci a rybičkami. Přemůžou také drobné mloky. Loví spodním pyskem (maskou), kterou bleskově vysunou dopředu. Vývoj larvy trvá přibližně jeden rok. Před vylíhnutím vyleze larva z vody (vyšplhá po rostlině nad hladinu) a v podobě imaga (plně vyvinutý dospělec) opouští prasklou larvální pokožku.\n\nTato vážka je rozšířena po celé Evropě. Žije především na zarostlých rybnících, bohatých na živiny. Je ale možné ho pozorovat i daleko od vod. Setkáváme se s ním od června do srpna.\n"}
{"id": "308524", "url": "https://cs.wikipedia.org/wiki?curid=308524", "title": "Točínský potok", "text": "Točínský potok\n\nTočínský potok je malý potok v okrese Plzeň-sever, levostranný přítok Berounky. Plocha jeho povodí měří 5,5 km².\n\nPotok pramení mezi Dolany a Žichlicemi a ústí do řeky Berounky proti ústí Klabavy. Bývá uváděn i pod názvem Točnický potok.\n"}
{"id": "308525", "url": "https://cs.wikipedia.org/wiki?curid=308525", "title": "Jazyková norma", "text": "Jazyková norma\n\nJazyková norma (zvyklost, konvence) je soubor uznávaných, ustálených jazykových prostředků a pravidel jejich užívání. Vytváří se postupně během procesu dorozumívání a pomalu se mění. Je ustálená, ale ne strnulá – zaručuje jednotnost jazyka.\n\nTýká se pravopisu, výslovnosti a tvarosloví.\n"}
{"id": "308526", "url": "https://cs.wikipedia.org/wiki?curid=308526", "title": "Závěr", "text": "Závěr\n\nZávěr je funkční součástí palných zbraní, jejímž účelem je uzavření, případně uzamčení náboje v nábojové komoře. U opakovacích, samonabíjecích a samočinných zbraní se závěr obvykle podílí i na zasunutí náboje do nábojové komory.\n\n\n\n"}
{"id": "308528", "url": "https://cs.wikipedia.org/wiki?curid=308528", "title": "San Pietro in Vinculis (Pisa)", "text": "San Pietro in Vinculis (Pisa)\n\nSan Pietro in Vinculis (česky Sv. Petr v okovech) je katolický kostel v Pise, stojící na via Cavour.\n\nByl postaven augustiniány v letech 1072-1118 na místě původního kostela. Fara byla přistavěna o několik let později.\n\nBudova v pisánském románském stylu byla navržena Buschetem. Kostel je trojlodní s apsidami. Na fasádě jsou pilastry, slepé arkády, \"oculi\" (malá kruhová okna), kosočtverce a sloupková okna.\n\nV interiéru leží pod vykládanou dlažbou krypta s křížovou klenbou a starořímskými hlavicemi sloupů, možná zbytky starověké tržištní lodžie později přenesené do křesťanského chrámu. Uchovává římské sarkofágy, zbytky fresek a malbu \"Ukřižování\" ze 13. století. Fara je zdobena freskami ze 13. a 15. století a štuky z 18. století.\n\nZvonice byla původně obytnou věží z přelomu 11. a 12. století.\n\n"}
{"id": "308532", "url": "https://cs.wikipedia.org/wiki?curid=308532", "title": "Nicole Scherzingerová", "text": "Nicole Scherzingerová\n\nNicole Scherzingerová (* 29. června 1978 Honolulu, Havaj, plné rodné jméno \"Nicole Prescovia Elikolani Valiente Scherzinger\") je americká zpěvačka, tanečnice, televizní osobnost a bývalá frontmanka skupiny Pussycat Dolls.\n\nVe skupině Pussycat Dolls, se kterou vystoupila i v televizní show Davida Lettermana, působila od roku 2003. V roce 2005 vydala se skupinou debutovou desku \"PCD\" a po skončení turné začala natáčet i svou sólovou desku, která se měla jmenovat \"Her Name Is Nicole\". Během přípravy desky vyšly tři singly, které si ale nevedly dobře, proto dotočení desky odložila a začala nahrávat druhé album se skupinou. \n\nPo rozpadu skupiny se zúčastnila desáté řady reality show \"Dancing with the Stars\" a soutěž vyhrála. Stala se porotkyní soutěže \"The Sing-Off\" a britské a americké verze soutěže \"The X Factor\". Její debutové studiové album \"Killer Love\" bylo vydáno v roce 2011. Druhé album \"Big Fat Lie\" vydala v roce 2014. Zahrála si v muzikálu \"Cats\" a za roli získala nominaci na cenu Laurence Olivier Award v kategorii nejlepší herečka ve vedlejší roli (muzikál).\n\nV roce 2009 začala pracovat s Andrewem Lloyd Webberem na muzikálu \"Love Never Dies\", sequelu \"Fantoma opery\". I přesto, že v show nikdy nehrála, úvodní skladbu „Love Never Dies“ zazpívala v show \"Chris Evans Breakfast Show\". K 25. výročí muzikálu Fantom opery vystoupila se skladbou „Fantom opery“ v show \"Royal Variety Performance.\" V roce 2013 vystoupila se skladbou „Don't Cry for Me Argentina“ v televizním programu Andrewa Lloyd Webbera a získala velký ohlas u kritiků. V květnu 2013 věnovala 2 tisíce dolarů a stipendium na střední škole duPont Manual High School v Louisville v Kentucky.\n\nByla zasnoubená s Nickem Hexumem, frontmanem skupiny 311, se kterým chodila během let 2000 až 2004. Poté co se v roce 2007 setkala na předávání cen MTV Europe Music Awards v Mnichově, začala chodit s automobilovým závodníkem Lewisem Hamiltonem. Jsou známí tím, že se neustále rozchází a zase schází Naposled se rozešli v únoru 2015. V roce 2016 začala chodit s tenistou Grigorem Dimitrovem z Bulharska.\n\nV roce 2008 přiznala, že osm let trpěla bulimií. Vysvětlila, že během éry Pussycat Dolls se nesnášela, i přesto, že byla ve skupině, neustále se cítila sama. Nikdy však nebrala drogy.\n\n\n\n\n\n\n\n\n"}
{"id": "308534", "url": "https://cs.wikipedia.org/wiki?curid=308534", "title": "Scud", "text": "Scud\n\nScud je série taktických balistických raket vyvinutých v SSSR během studené války a exportovaných do mnoha dalších zemí. Název pochází z kódového názvu NATO SS-1 Scud, který jim přiřadily západní tajné služby. Ruské názvy pro rakety jsou R-11 (první verze), R-17 a R-300 Elbrus (pozdější modely). Název Scud používají hlavní masmédia ne zcela správně i pro jiné rakety založené na sovětském návrhu.\n\nRaketa vznikla na základě požadavku na raketu s výkony podobnými raketám V-2 z 2. světové války, ale s menšími rozměry a na skladovatelné pohonné hmoty. Na rozdíl od sovětských raket R-1 a R-2, její původ je spíše v raketě Wasserfall. Používá tekuté palivo, nádrže paliva (kerosin) a okysličovadla (inhibovaná dýmavá kyselina dusičná) tvoří plné 3/4 velikosti rakety. Může nést hlavice různých druhů. Gyroskopické řídicí systémy jsou umístěny ve spodní části rakety.\n\nRaketa může být umístěna buďto v silu, nebo na vozidle МАЗ-543/МАЗ-7310. Kromě těchto jsou nutná další zařízení, např. generátory.\n\n\nPoprve ve válečném konfliktu byly v nevelkém počtu nasazeny Egyptem proti Izraeli v Egyptsko-Izraelské válce(1973)\n\nNásledovalo nasazení značného počtu v Iránsko-Irácké válce(1980-1988)\n\nSoučasně probíhalo masivní nasazení více než 2000 ks během Sovětské okupace v Afghánistánu(1979-1989)\n\nRakety Scud byly také použity během války v Zálivu, kdy Irák odpálil na Izrael (43ks), Saúdskou Arábii (48ks) Katar (1ks) a Bahrain (1ks) vlastní varianty \"Al-Hussein\" a \"Al-Abbas\". Celkem bylo odpáleno 93 raket, z toho 86 úspěšně, 5 se selhalo ihned po odpalu a 2 se během letu odklonily z trasy natolik že k cíli nikdy nedorazily.Počty raket zničených protiraketovou obranou jednotl.zemí před dosažením cíle nejsou autorovi známy\n\nNásledovalo použití během občanské války v Jemenu (1994) kdy je použily obě strany konfliktu, dále pak během druhé Čečenské války odpálil ruský velitel plk.Zacharčenko v době mezi 1 lednem 1999 až 15 dubnem 2001 250 ks raket na povstalecké cíle.\n\nDále byly dvě střely odpáleny na povstalce v Libyi při jedné z ofenziv na Tripolis. Tyto střely odpálily jednotky Muammara Kaddáfího na povstalecké jednotky.\n\nZačátkem konfliktu mezi Saúdskou Arábií a povstalci v Jemenu(2015) povstalci odpálili 12 Scudů proti Saudům, 3 z nich byly zneškodněny protiraketovým systémem \"Patriot\".Následovaly útoky neznámého počtu raket z 30 června a 26 srpna proti Saudům, je pravděpodobné že minimálně část z nich eliminoval saudský systém \"Patriot\"\n"}
{"id": "308537", "url": "https://cs.wikipedia.org/wiki?curid=308537", "title": "Pythagoriáda", "text": "Pythagoriáda\n\nPythagoriáda je matematická soutěž pro žáky pátých až osmých tříd základních škol a odpovídajících ročníků víceletých gymnázií. Každé zadání sestává z patnácti příkladů na prostorovou představivost a logické uvažování. Aby řešitel byl úspěšný, musí mít 10 a více bodů. Ze školních kol mohou žáci postoupit do okresních, a následně až do krajských kol. Při této soutěži se nepoužívají tabulky ani kalkulačky.\n\n\n"}
{"id": "308538", "url": "https://cs.wikipedia.org/wiki?curid=308538", "title": "Ahu Vai Uri", "text": "Ahu Vai Uri\n\nAhu Vai Uri je Ahu, nalézající se v blízkosti pobřeží, severně od obce Hanga Roa na Velikonočním ostrově. Na plošině Ahu je pět vztyčených soch Moai s rozličným stupněm poškození. Plošina Ahu byla roku 1974 zrestaurována Američanem Williamem Mulloyem a ležící sochy byly vztyčeny.\nV nejbližším okolí Ahu Vai Uri se nalézají další dvě menší plošiny: Ahu Ko Te Riku a\nAhu Tahai.\n\n\nThe Tahai Complex\n\n"}
{"id": "308541", "url": "https://cs.wikipedia.org/wiki?curid=308541", "title": "Projekce", "text": "Projekce\n\nProjekce může být:\n\n\n"}
{"id": "308542", "url": "https://cs.wikipedia.org/wiki?curid=308542", "title": "Karlínská synagoga", "text": "Karlínská synagoga\n\nKarlínská synagoga je bývalá židovská modlitebna v Praze 8-Karlíně. Byla postavena v novorománském slohu v roce 1861. Stojí ve Vítkově ulici. \n\nKarlínská synagoga pro místní zámožnou židovskou komunitu, neboť Karlín, \"Karolinenthal\", byl do konce roku 1921 samostatným městem s převážně industriálním a komerčním zaměřením, a mnoho bohatých továrníků a obchodníků zde byli právě Židé. Svatostánek zřejmě prošel několika stavebními úpravami. Poslední z nich proběhla v letech , kdy byl interiér přestavěn ve funkcionalistickém stylu.\n\nBohoslužby se zde konaly do začátku druhé světové války. Zdejším rabínem až do roku 1939 dr. Isidor Hirsch, který byl v důsledku nacistické okupace nuceně penzionován a zemřel o rok později. \n\nPo válce byla modlitebna navrácena pražské židovské obci, ale v roce 1950 ji obec odprodala Československé církvi husitské, která budovu stavebně adaptovala pro své bohoslužebné účely a využívá ji dodnes. Zadní trakt, kde býval rabinát, zimní modlitebna a sídlo rabína kouřimského kraje, dnes slouží jako farní úřad CČSH.\n\nČCH v roce 1953 provedla rozsáhlou přestavbu, kdy byl z Vítkovy ulice upraven nový vstup, došlo i ke zbourání ženské galerie a v hlavním sále přibyl kůr a varhany. Na stěně v hlavním sále malíř, grafik a stavitel Cyril Chramosta umístil malbu „Jan Žižka s Janem Rokycanou sjednávají mír na Špitálském poli“. \n\nVýznamnou osobností, která jako malé děvčátko za první republiky docházela se svým otcem na Vysoké svátky do synagogy, byla česko-německá židovská spisovatelka a karlínská rodačka Lenka Reinerová.\n\nSynagoga byla stavěna souběžně s karlínským kostelem sv. Cyrila a Metoděje, jenž je rovněž postaven v novorománském slohu.\n\n\n"}
{"id": "308548", "url": "https://cs.wikipedia.org/wiki?curid=308548", "title": "Propagace", "text": "Propagace\n\nPropagace může být :\n\n\n\n\n"}
{"id": "308551", "url": "https://cs.wikipedia.org/wiki?curid=308551", "title": "Kostel svatého Jana Nepomuckého (Slavice)", "text": "Kostel svatého Jana Nepomuckého (Slavice)\n\nKostel svatého Jana Nepomuckého je kulturní památka v Třebíči-Slavicích. Je filiálním kostelem farnosti Třebíč-Jejkov.\n\nKostel stojí zhruba uprostřed trojúhelníkové návsi. Postaven byl nákladem panství lesonického, jemuž Slavice náležely, v roce 1718. Mše se v něm konají jen v některé svátky, například o posvícení.\n\n"}
{"id": "308559", "url": "https://cs.wikipedia.org/wiki?curid=308559", "title": "Christian Oliver", "text": "Christian Oliver\n\nChristian Oliver (* 3. březen 1972 v Celle, Dolní Sasko, Německo) je německý herec.\n\nChristian Oliver se narodil 3. března 1972 v Celle v Německu. Vyrůstal však ve Frankfurtu nad Mohanem, kde vystudoval Freiherr-vom-Stein-Schule. Po maturitě odešel studovat herectví do Los Angeles. Studoval u Susan Batsonové, Leslie Kahnové, Dennise Kellyho, Katlin Adamsové a Anthonyho Absona. Ve Frankfurtu nad Mohanem se účastnil přednášek u Roberta Eastona, Jessiky Drake a Boba Croffa.\n\nZnámým se stal rolí v seriálu německé televize RTL - Kobra 11, v roli komisaře Jana Richtera. V tomto seriálu vystupuje v 7. a 8. sérii spolu s Erdoganem Atalayem. V roce 2008 hrál ve válečném dramatu Valkýra. Hraje také v divadle. Na jevišti stanul poprvé v 16 letech, dostal roli ve Frankfurtském komorním divadle v klasickém představení Candide.\n\nV současné je majitelem oděvnického podniku. Vede výrobní společnost Chabofilms. Americký magazín People ho jmenoval jedním z „50 nejkrásnějších kluků ve vesmíru“ („50 most beautiful guys in the universe“). Mluví německy (mateřský jazyk), anglicky (plynně) a francouzsky (plynně). Žije střídavě v Německu a v Los Angeles. Jeho rodiče žijí ve Frankfurtu nad Mohanem. Má sestru, která má syna.\n\nMěří 176 cm, má hnědé vlasy a hnědé oči.\n\nNejraději má adrenalinové sporty jako potápění, sky-diving, snowboarding, surfing a jízdu na skateboardu. Rád cestuje a poznává nová místa a lidi. Navštívil například Afriku, Tahiti nebo Indii. Má pestrou paletu zájmů a koníčků - maluje, fotografuje, vaří, poslouchá hudbu, hraje na bicí a jezdí na koni. Rád hraje fotbal, plachtí a trénuje box, kickbox a různá jiná bojová umění.\n\nJeho manželka je redaktorka vip.de Jessica Mazur. V červnu 2011 se jim narodila dcera Madita Maia.\n\n\n\n\n\n\n"}
{"id": "308560", "url": "https://cs.wikipedia.org/wiki?curid=308560", "title": "Paavo Nurmi", "text": "Paavo Nurmi\n\nPaavo Johannes Nurmi (13. června 1897, Turku – 2. října 1973, Helsinki) byl finský běžec, devítinásobný olympijský vítěz.\n\nPatří do trojice proslulých „Létajících Finů“ desátých a dvacátých let po boku Villeho Ritoly a Hannese Kolehmainena. Ve dvacátých letech 20. století byl nejlepším světovým běžcem na středních a dlouhých tratích, držel světové rekordy na tratích od 1 500 m až po 20 km.\n\nNurmi získal celkem devět zlatých a tři stříbrné medaile na olympijských hrách v letech 1920 až 1928. V roce 1932 nemohl rozšířit své úspěchy, protože v jednom ze závodů přijal finanční odměnu a byl prohlášen za profesionála.\n\nPři zahájení LOH 1952 v Helsinkách zažehl olympijský oheň.\n\n\n"}
{"id": "308562", "url": "https://cs.wikipedia.org/wiki?curid=308562", "title": "Michael VII. Dukas", "text": "Michael VII. Dukas\n\nMichael VII. Dukas (řecky \"Μιχαήλ Ζ΄ Δούκας\"), zvaný \"Parapinakes\", (asi 1050–1090) byl byzantský císař v letech 1071–1078. Byl synem Konstantina X. a jeho ženy Eudokie Makrembolitissy. Během jeho vlády propukla naplno vnitropolitická krize, během níž vypuklo v krátké době několik povstání. Tato povstání umožnila tureckým nájezdníkům proniknout do Malé Asie, čímž Byzanc většinu poloostrova definitivně ztratila. Původně se o Michaelovo nastoupení na trůn zasadili i jeho strýc Jan Dukas a Michael Psellos, ti ale byli posléze z dvora odstraněni a místo slabého císaře vykonával vládu eunuch Nikeforitzes. Po úspěšném povstání vedeném Nikeforem Botaneiatem Michael abdikoval a odešel do kláštera.\n\nNarodil se kolem roku 1050 v Konstantinopoli. Když Konstantin X. roku 1067 umřel, bylo Michaelovi sedmnáct let a mohl tedy již vládnout sám. Místo slabého a nerozhodného císaře však vládla jeho matka Eudokia spolu s jeho strýcem Janem Dukou jako regenti. 1. ledna 1068 se Eudokia vdala za generála Romana Diogena, který se od té chvíle stal novým císařem. Roman v následujících letech vedl tažení proti Seldžukům, avšak byl poražen a zajat v bitvě u Mantzikertu seldžuckým vládcem Alp Arslanem. Romanovy situace využili Jan Dukas a Michael Psellos a spojili se za účelem jeho svrhnutí. Přesvědčili Eudokii, aby jim nehledě na Romana vyšla vstříc a nechala korunovat za spolucísaře svého syna Michaela. Brzy poté, co tak učinila, byla císařovna poslána do kláštera. Po Romanově propuštění ze zajetí mezi ním a nově nastupivším císařem vzplála občanská válka. Roman byl poražen, zajat svými protivníky a oslepen. Nedlouho nato zemřel a Michael si tak prozatím udržel svoji pozici císaře.\n\nBrzy po poražení Romana IV. vypuklo v Makedonii povstání v čele s bulharským šlechticem (\"boljarem\") Georgiem Vojtechem. Rebelové požádali o pomoc Michaela, knížete Zety. Ten jim vyhověl a poslal jim vojenský oddíl o síle 300 mužů v čele se svým synem Konstantinem Bodinem, kterého povstalci prohlásili za bulharského cara. Povstání však nezískalo silnější podporu a bylo koncem roku 1073 potlačeno. Zatímco Vojtech zemřel na následky mučení v Konstantinopoli, Konstantin Bodin musel odejít do vyhnanství v Antiochii, odkud po několika letech díky pomoci jeho otce a benátských obchodníků úspěšně uprchl.\n\nZáhy po poražení Bulharů vypuklo na západě říše další povstání vedené Nestoriem, velitelem thematu Paristrion. Ten se spojil s nájezdníky turkického původu, Pečeněgy a Uzy. Jeho armáda se dostala až k branám Konstantinopole, zde se však byzantské vládě podařilo poštvat jednotlivé části nepřátelského vojska proti sobě navzájem, což ve svém důsledku vedlo k odchodu kočovníků z byzantského území a následně k porážce povstání. Galatii, území ve středu Anatolie, opanoval vůdce franských žoldnéřů Roussel de Bailleul. Tomuto schopnému válečníkovi se podařilo porazit armádu vyslanou proti němu a zajmout pří této příležitosti Michaelova strýce Jana Duku, kterého nechal provolat císařem. Roussela se podařilo zdolat až s pomocí seldžuckých Turků, kterým tento akt dopomohl k ovládnutí Malé Asie, kde se brzy vytvořil rúmský sultanát, v němž vládli příslušníci seldžucké dynastie.\n\nRoku 1077 vypukly v tu samou dobu dvě další vzpoury. Na západě se pokusil získat trůn Nikeforos Bryennios mající podporu tamější armády, zatímco ve východní části se proti císaři vzbouřil Nikeforos Botaneiates, který získal podporu členů vojenské aristokracie, duchovenstva a rúmského sultána Sulejmana.\n\nDůsledkem neustálých povstání a bojů o moc se v Malé Asii prakticky zhroutila byzantská vláda, což usnadňovalo postup tureckých nomádů do nitra poloostrova. Časté zásahy okolních vládců a národů (zetský kníže, Pečeněgové, Uzové a Seldžuci) znamenaly pro říši ocitající se v kritické situaci vážné nebezpečí. Následný vývoj napomohl vytvoření rúmského sultanátu, který se již Byzanci nepodařilo vyvrátit a s tím spojená i definitivní ztráta Malé Asie. Již před začátkem Michaelovy vlády též padla po tříletém normanském obléhání poslední byzantská pevnost na Apeninském poloostrově, Bari. Normanské panství v jižní Itálii se stalo středomořskou velmocí, která měla ohrožovat Byzanc po následujících sto let. Během let 1076 a 1077 definitivně skončila nyní pouze formální nadvláda nad Chorvatskem a Zetou, když chorvatský vládce Zvonimír I. a zetský kníže Michael získali od papeže Řehoře VII. královský titul. Byzanc tak v letech Michaelovy vlády ztratila svoje mocenské postavení.\n\nPo většinu času vykonával místo císaře vládu eunuch Nikeforitzes a přestože vděčil Michael za nástup na trůn zejména Michaelovi Psellovi a svému strýci Janu Dukovi, oba byli od dvoru postupem času odstraněni. Před vládou v Konstantinopoli však vyvstal v té době problém se zásobováním. Po Romanově smrti nebral Alp Arslan v potaz mírovou smlouvu a poslal do Malé Asie turecké kmeny přichozivší z východu, které během několika let obsadily většinu poloostrova. Udržela se pouze menší území, a to pouze zásluhou místních byzantských šlechticů, kteří si zde vybudovali vlastní nezávislá panství. Ztrátou Malé Asie přišla Byzanc o tradiční zemědělské zázemí, což vedlo k nedostatku a zdražení obilí. Problémy se snažil Nikeforitzes řešit zavedením monopolu na obchod s touto komoditou a krom toho také zabavováním církevního majetku. Jeho pokusy o napravení situace se ale většinou minuly účinkem – vzhledem k anarchii, jež v říši v té době vládla, se rozhodnutí vlády nedala příliš úspěšně prosazovat. V dané situaci nebylo možné obnovit jednotnou vládu kvůli stále novým vzpourám, které jedna za druhou propukaly.\n\nPoté, co se Nikeforu Botaneiatovi podařilo dobýt Nikaiu, vypuklo v Konstantinopoli povstání. Přestože Nikeforitzes uprchl, byl později dopaden a popraven. Novým císařem se stal Botaneiates. Michael VII. abdikoval, stal se mnichem a odešel do kláštera. Zemřel v Konstantinopoli kolem roku 1090.\n\n\n\n"}
{"id": "308563", "url": "https://cs.wikipedia.org/wiki?curid=308563", "title": "Nikeforos III. Botaneiates", "text": "Nikeforos III. Botaneiates\n\nNikeforos III. byl byzantským císařem v letech 1078–1081.\n\nNikeforus Botaneiates byl dux thematu Anatolikon, který vedl vzpouru v Malé Asii proti císaři Michaelovi VII. Zajistil si podporu Seldžucké říše a s její pomocí se mu podařilo obsadit Nikaiu, odkud pak vtáhl do Konstantinopole, kde se dal korunovat jako císař Nikeforos III.\n\nCísař musel porazit svého soupeře na Balkáně Nikefora Bryennia. Avšak po jeho porážce se objevili noví soupeři. Základy říše otřásalo jedno povstání za druhým, říše pustla a chudla. Velkou roli při potlačení těchto povstání měl generál Alexios I. Komnenos, synovec dřívějšího císaře Izáka I. Císař se proto začal obávat, že ho Alexios svrhne, a proto se pokusil zbavit ho jeho vlivu, Alexios se svými příbuznými však opustili císařské hlavní město a začali kolem sebe shromažďovat příslušníky nejmocnějších byzantských rodů, mezi nimi hlavně rodu Duků, s jejichž členkou se oženil. Alexios pak společně s bratrem vytáhli proti Konstantinopoli a roku 1081 vítězně vstoupili do města. Tím na trůn nastoupila dynastie Komnenovců, kteří naposledy učinili z Byzantské říše velmoc.\n\n"}
{"id": "308564", "url": "https://cs.wikipedia.org/wiki?curid=308564", "title": "FK Kubáň Krasnodar", "text": "FK Kubáň Krasnodar\n\nFK Kubáň Krasnodar (rusky Футбольный клуб Кубань Краснодар) byl tradiční klub ruské Premier-Ligy, sídlící ve městě Krasnodaru. Klub Kubáň Krasnodar byl založen roku 1928, zanikl v roce 2018. Hřištěm klubu byl Kubáň stadion s kapacitou 32 000 diváků.\n\n\n\n\n"}
{"id": "308572", "url": "https://cs.wikipedia.org/wiki?curid=308572", "title": "Loire (departement)", "text": "Loire (departement)\n\nLoire je francouzský departement ležící v regionu Auvergne Rhône-Alpes.\n\n\n\n"}
{"id": "308575", "url": "https://cs.wikipedia.org/wiki?curid=308575", "title": "Bridgetown", "text": "Bridgetown\n\nBridgetown je hlavní a největší město Barbadosu. Počet obyvatel je 96 578 (2006). Leží na pobřeží v jihozápadní části ostrova. Bylo založeno v roce 1628 jako \"Indian Bridge\". Mnohokrát bylo poničeno požáry a hurikány.\n\nMěsto je celoročně vyhledávaným cílem turisty z celého světa pro teplé klima (průměrná teplota v lednu 28 °C, v červenci 31 °C) a příjemné pláže. Největší koncentrace památek na \"Náměstí Národních hrdinů\" (dříve \"Traffalgarské náměstí\"). Od června 2011 je město zapsáno na seznam světového dědictví UNESCO.\n\nV přístavu jsou odbavovány osobní lodě, včetně těch největších společnosti \"Royal Caribbean International\", ale také nákladní používané k dopravě tropických plodin.\n\n"}
{"id": "308576", "url": "https://cs.wikipedia.org/wiki?curid=308576", "title": "Římskokatolická farnost Čebín", "text": "Římskokatolická farnost Čebín\n\nŘímskokatolická farnost Čebín je územní společenství římských katolíků s farním kostelem sv. Jiří. v tišnovském děkanství.\n\nPrvní písemná zmínka o obci je z roku 1353. Jádro čebínského kostela je románské a pochází ze 13. století (východní část lodi). Gotické, pětiboce ukončené kněžiště s křížovou klenbou a s dosud zachovanými malbami bylo postaveno v první polovině 14. století. Tehdy vznikla v severním koutě mezi presbytářem a lodí také věž se sakristií v podvěží. Její dřevěné zvonicové patro bylo nahrazeno zděným zřejmě kolem roku 1694. Ještě předtím, asi v polovině 17. století byla sakristie prodloužena k východu a zaklenuta. K dalším úpravám chrámu došlo po požáru v roce 1772.\n\nFarářem je od 1. srpna 2010 R. D. IcLIc. Pavel Kopecký.\n\nNa území farnosti se koná Tříkrálová sbírka. V roce 2014 se při ní vybralo 40 217 korun (v Čebíně 30 882 korun, v Senticích 9 335 korun). Při sbírce v roce 2016 se vybralo v Čebíně 27 085 korun a v Senticích 13 492 korun. V roce 2017 představoval výtěžek sbírky v Čebíně 29 675 korun, v Senticích 11 141 korun.\nFarnost ve vánočním období pravidelně pořádá živý betlém. Dnem vzájemných modliteb farností za bohoslovce a bohoslovců za farnosti brněnské diecéze je 24. červen. Adorační den připadá na 18. října.\n\n"}
{"id": "308578", "url": "https://cs.wikipedia.org/wiki?curid=308578", "title": "Caspar Erasmus Duftschmid", "text": "Caspar Erasmus Duftschmid\n\nCaspar Erasmus Duftschmid, (19. listopadu 1767 Gmunden – 19. prosince 1821 Linec), byl rakouský lékař a přírodovědec, který významně přispěl do entomologie, zejména coleopterologie.\n\nJeho nejznámějším dílem, uvádějícím mnoho nových rodů a druhů je kniha Fauna Austriaca. \n\n\"Fauna Austriaca – Oder Beschreibung der österreischischen Insekten für angehande Freunde der Entomologie\", (Vol. 1 1804–1805?, Vol. 2. 1812, Vol. 3. 1825) Linz und Leipzig.\n"}
{"id": "308581", "url": "https://cs.wikipedia.org/wiki?curid=308581", "title": "Daniel Kroupa", "text": "Daniel Kroupa\n\nDaniel Kroupa (* 6. ledna 1949 Plzeň) je český politik, vysokoškolský učitel, autor odborných publikací, filosof a signatář Charty 77, někdejší předseda ODA, po sametové revoluci československý poslanec Sněmovny lidu Federálního shromáždění za Občanské fórum (později za ODA), v 90. letech poslanec Poslanecké sněmovny za ODA, které v letech 1998–2001 předsedal, na přelomu století senátor Senátu PČR.\n\nV roce 1968 maturoval na Střední průmyslové škole spojové techniky v Praze a téhož roku zahájil studium na Fakultě elektroniky ČVUT v Praze, které předčasně ukončil v roce 1970. Na začátku 70. let konvertoval ke křesťanství. V 70. letech pracoval jako čistič výloh a jako propagační redaktor a technik, v 80. letech jako topič a poté strojník v čerpací stanici vodárny.\nManželka Marie je dcerou spisovatelky Hany Proškové a vnučkou hudebního skladatele Pavla Bořkovce. Spolu mají dceru a pět synů (Magdalena, Matěj, František, Martin, Mikuláš a Jan – známější z ČT a TV Nova jako Janek Kroupa).\n\nPo sametové revoluci byl jedním ze zakladatelů Občanské demokratické aliance. Ta v letech 1989–1990 působila jako podčást Občanského fóra a spolu s OF rovněž její politici nastupovali do prvních polistopadových voleb.\n\nVe volbách roku 1990 byl zvolen za Občanské fórum do Sněmovny lidu Federálního shromáždění (volební obvod Praha). V rámci Občanského fóra patřil k představitelům pravice. V září 1990 z jeho iniciativy vznikl Meziparlamentní klub demokratické pravice, který předznamenal štěpení OF na jednotlivá politická křídla. Počátkem 1991 patřil mezi první politiky OF, kteří navrhli rozdělení hnutí na dvě volně spolupracující formace. V dubnu 1991 prohlásil, že nejbližšími partnery ODA jsou Občanská demokratická strana, Liberálně demokratická strana a Křesťanskodemokratická strana. ODA se nicméně udržela jako samostatná politická síla. Po rozkladu Občanského fóra proto Kroupa přestoupil v roce 1991 do poslaneckého klubu ODA. Ve Federálním shromáždění setrval do voleb roku 1992.\n\nV březnu 1992 ho 4. konference ODA zvolila na post 2. místopředsedy strany. V ODA reprezentoval konzervativní křídlo. Ve vedení strany se udržel do roku 1995, kdy ho 8. konference ODA z vedení vytlačila v rámci personálních změn souvisejících s opadnutím preferencí strany i s bojem liberálního a konzervativního křídla. Na postu místopředsedy ho nahradil Jiří Skalický. Do vedení se na postu místopředsedy vrátil na 13. konferenci ODA v listopadu 1997, ovšem volbu provázely vnitrostranické spory a ODA tehdy prožívala odliv členstva i sympatizantů. V této době zastával kromě stranických postů i mandát v nejvyšším zákonodárném sboru. Ve volbách v roce 1996 byl zvolen do Poslanecké sněmovny Parlamentu České republiky za ODA a poslanecký mandát zastával do voleb roku 1998, jichž se ODA neúčastnila.\n\nV roce 1998 procházela Občanská demokratická aliance vážnou krizí. Počátkem roku ji opustila řada vedoucích politiků. Daniel Kroupa byl tehdy pověřen vedením strany (dosavadní předseda Jiří Skalický v únoru rezignoval a ze strany krátce nato vystoupil). Ve funkci byl povtvrzen na 14. celostátní konferenci v dubnu 1998. Po volbách do Poslanecké sněmovny Parlamentu České republiky 1998 patřil jako předák ODA mezi iniciátory vzniku Čtyřkoalice – sdružení čtyř pravicových stran, které z podílu na moci předtím vyřadila opoziční smlouva. V ODA během roku 1999 prosazoval koncepci užší integrace stran Čtyřkoalice.\n\nTehdy se také vrátil do parlamentu, protože v senátních volbách roku 1998 na podzim 1998 byl zvolen členem horní komory českého parlamentu za Senátní obvod č. 19 – Praha 11, coby kandidát ODA, respektive Čtyřkoalice. Mezitím obhájil post předsedy ODA na 15. konferenci v září 1998 i na 16. konferenci v říjnu 1999. 17. konference ODA v září 2000 ovšem přinesla vážné spory. Michael Žantovský prosazoval orientaci na liberální evropské politické proudy, zatímco Kroupa podporoval konzervativní orientaci. Spory se vedly i o angažovanost ODA v Čtyřkoalici. Konference nevynesla zásadní verdikt a vnitřní pnutí bylo odloženo. 18. konference ODA v červnu 2001 pak pro Kroupu znamenala konec jeho předsednické funkce. Opakované střety mezi liberálním a konzervativním křídlem totiž paralyzovaly volbu předsedy, z níž Kroupa nakonec po několika bezvýsledných kolech voleb odstoupil. Ve funkci ho vystřídal Michael Žantovský.\n\nPočátkem roku 2003 vystoupil z ODA a po zbytek svého senátorského funkčního období již tuto stranu nezastupoval. Od května do července 2004 byl kooptovaným poslancem Evropského parlamentu. V evropských volbách v roce 2004 neúspěšně kandidoval do Evropského parlamentu jako bezpartijní na kandidátní listině KDU-ČSL. V současné době je členem předsednictva Unie evropských federalistů.\n\nPo sametové revoluci přednášel postupně na několika fakultách Univerzity Karlovy v Praze politickou filosofii. V letech 2005 – 2015 byl vedoucím Katedry politologie a filozofie FF UJEP v Ústí nad Labem. Od roku 2015 je na této katedře odborným asistentem.\n\nVe volbách do Evropského parlamentu v roce 2014 kandidoval jako lídr SNK ED, ale neuspěl (SNK ED získala pouze 0,52 % hlasů a do EP se nedostala). Na konci dubna 2019 rezignoval na své členství v Radě vlády pro lidská práva. Rozhodl se tak poté, co bylo oznámeno, že novou zmocněnkyní pro lidská práva bude Helena Válková. Tu totiž označil za „normalizační komunistku“.\n\n\n\n"}
{"id": "308583", "url": "https://cs.wikipedia.org/wiki?curid=308583", "title": "Římskokatolická farnost Deblín", "text": "Římskokatolická farnost Deblín\n\nŘímskokatolická farnost Deblín je územní společenství římských katolíků v obci Deblín s farním kostelem svatého Mikuláše.\n\n\nPrvní písemná zmínka o deblínském kostele je z roku 1294, kdy Demetrius a Gertruda z Deblína darovali patronát kostela řádu německých rytířů v Opavě, což bylo potvrzeno roku 1295 olomouckým biskupem Dětřichem. Tento patronát trval až do roku 1540. Brzy poté začali na faře působit nekatoličtí duchovní. Od roku 1641 dostali faru zase kněží katoličtí.\n\nJména duchovních jsou známa od poloviny sedmnáctého století. Farářem je od 1. srpna 2011 R. D. Petr Papoušek.\n\nFarnost pravidelně pořádá tříkrálovou sbírku. Při sbírce v roce 2016 se vybralo v Deblíně 30 046 korun, v Braniškově 9 545 korun, Kuřimské Nové Vsi 4 980 korun, Kuřimském Jestřabí a Blahonově 8 348 korun, v Žernůvce a Nelepči 5057 korun. O rok později činil výtěžek sbírky jen v samotném Deblíně 34 054 korun.\nDnem vzájemných modliteb farností za bohoslovce a bohoslovců za farnosti brněnské diecéze je 25. červen. Adorační den připadá na 16. října.\n\nZ farnosti pochází R. D. Tomáš Koumal, který byl vysvěcen 23. června 2007.\n\nVe farnosti slavil primiční mši svatou 6. července 2014 R. D. Jaroslav Sojka.\n\n"}
{"id": "308586", "url": "https://cs.wikipedia.org/wiki?curid=308586", "title": "Antonín Mrkos", "text": "Antonín Mrkos\n\nAntonín Mrkos (27. ledna 1918 Střemchoví, okres Brno-venkov – 29. května 1996 Praha) byl český astronom. Objevil množství planetek a komet, z nichž nejznámější je kometa 45P/Honda-Mrkos-Pajdušáková. Působil především na slovenské observatoři na Skalnatém plese a na hvězdárně na Kleti.\n\nVystudoval astronomii na Přírodovědecké fakultě Slovenské univerzity v Bratislavě. V letech 1946 až 1950 pracoval na astronomické observatoři na Skalnatém plese, později (1950 až 1961) na hvězdárně na Lomnickém štítu ve Vysokých Tatrách na Slovensku.\n\nV letech 1957 až 1959 a 1961 až 1963 se zúčastnil dvou sovětských expedic v Antarktidě, kde mimo jiné studoval polární záři.\n\nOd roku 1965 pracoval ve funkci vedoucího na hvězdárně na Kleti u Českých Budějovic. Svoji odbornou práci zaměřil především na pozorování malých těles sluneční soustavy, planetek a komet. Během svého života objevil, nebo byl spoluobjevitelem celkem 273 planetek a 13 komet. Byl docentem na Matematicko-fyzikální fakultě Univerzity Karlovy, kde přednášel astronomii.\n\nOženil se se slovenskou astronomkou Ľudmilou Pajdušákovou; manželství však nevydrželo dlouhá odloučení a rozpadlo se.\n\nNa jeho počest je pojmenována planetka (1832) \"Mrkos\".\n\nV dubnu 2010 bylo rozhodnuto, že jeho jméno ponese nově budovaná ulice v Praze 5-Velké Chuchli.\n\n"}
{"id": "308587", "url": "https://cs.wikipedia.org/wiki?curid=308587", "title": "Roman Horký", "text": "Roman Horký\n\nRoman Horký, přezdívaný „Romiš“ (* 3. března 1964 Brno), je český kytarista, zpěvák, hudební skladatel a frontman skupiny Kamelot, kterou založil roku 1982.\n\nKoncem 70. let hrával se skupinami Karabina, Wanailon a dalšími. V muzice není stylově omezen. Složil přes tři sta písní a stal se čestným občanem města Brna. Je držitelem mnoha hudebních ocenění (10× Kamelot – kapela roku, 3× Kamelot – album roku). Celkově nahrál přes dvacet autorských alb. Z toho 15 z nich bylo oceněno titulem „Zlatá deska“ a dvě alba získala titul „Platinová deska“ a „Multiplatiová deska“. Jeho autorských alb se v Československu prodalo přes 500 000 kusů a mnoho jeho písní vyšlo na multiplatinových hudebních kompilacích. Jeho skladba „Zachraňte koně“ se stala hitem desetiletí. Od roku 1987 osciluje mezi sty nejpopulárnějšími zpěváky v českých zemích a na Slovensku.\n\nNa podzim roku 2017 byl představen jako nestranický kandidát s podporou Občanské demokratické strany pro senátní volby na podzim 2018 v obvodu č. 59 – Brno-město.\n\n\n\n\n\n"}
{"id": "308588", "url": "https://cs.wikipedia.org/wiki?curid=308588", "title": "Lake George (New York)", "text": "Lake George (New York)\n\nLake George je malé město v okrese Warren, v americkém státu New York. V roce 2010 měl Lake George 906 obyvatel. Číslo udává počet obyvatel pouze v zimních měsících, v létě a o prázdninách se počet obyvatel zvýší na 15 tisíc. Podle administrativního členění státu má status village.\n\nVillage of Lake George leží v okrsku \"Town of Lake George\" při jižním okraji jezera Lake George.\n\nLake George leží na bývalé trase mezi britskými a francouzskými koloniemi. Původně na místě města stála pevnost Fort William Henry, která je dnes zrekonstruovaná.\n\nPodle Amerického úřadu pro sčítání má celkovou rozlohu 1,6 km². Město leží na okraji Adirondackého Národního parku. Lake George se nachází přibližně 322 km od města New York.\n\nPodle sčítání lidu z roku 2010 zde žilo 906 obyvatel. Podle sčítání z roku 2000 zde žilo 985 obyvatel, 448 domácností a 237 rodin, hustota zalidnění byla 623.7/km². Lake George je oblíbenou turistickou destinací, proto se v letních měsících zvýší počet obyvatel z necelého tisíce na 15 tisíc obyvatel. Okrsek \"Town of Lake George\", ve kterém město leží, má 3 578 obyvatel.\n\n\nObyvatelé hispánského nebo latinskoamerického původu, bez ohledu na rasu, tvořili 2,0% populace.\n\n"}
{"id": "308596", "url": "https://cs.wikipedia.org/wiki?curid=308596", "title": "Seznam premiérů Kanady", "text": "Seznam premiérů Kanady\n\nV tomto seznamu jsou uvedeni všichni premiéři, kteří zastávali funkci od 1. července 1867, vzniku Kanady.\n\n"}
{"id": "308597", "url": "https://cs.wikipedia.org/wiki?curid=308597", "title": "Ahu Ko Te Riku", "text": "Ahu Ko Te Riku\n\nAhu Ko Te Riku je plošina Ahu, která se nachází v nejsevernější části kultovního komplexu \"Tahai\", na sever od obce Hanga Roa na Velikonočním ostrově. V centru \"Tahai\" se mimo plošiny Ahu Ko Te Riku nalézají delší dvě Ahu plošiny: Ahu Vai Uri a Ahu Tahai.\nSocha Moai je 4.73 m vysoká a váží zhruba 20 tun. Byla vztyčena americkým archeologem Williamem Mulloyem a je to jediná Moai na ostrově, která má oči. Jsou to však repliky, stejně jako Pukao, ozdoba hlavy, která byla vytesána ze sopečné strusky, původního materiálu, z něhož se Pukaa vyráběla a nasazena na hlavu sochy Hubertem Herzogem a Tony Saulnierem, dvěma francouzskými novináři.\n\n\n\n"}
{"id": "308611", "url": "https://cs.wikipedia.org/wiki?curid=308611", "title": "První přechodná doba", "text": "První přechodná doba\n\nPrvní přechodná doba je období dějin starověkého Egypta odpovídající době vlády 9. dynastie až 11. dynastie (přibližně 2160 – 2055 před n. l.). Někdy se do tohoto období zařazuje také 7. a 8. dynastie. Pak by byl počátek tohoto období kolem roku 2181 př. n. l.\n\nV této době je Egypt rozdělen na dvě části, spravované z Herakleopolis Magna (severní část) a z Théb (jižní část). Tyto dvě části spolu válčily o vládu nad celým Egyptem. Na konci tohoto období thébský král Nebhepetre Mentuhotep II. zvítězil nad hérakleopolským panovníkem a znovu sjednotil Egypt.\n\nPrvní přechodná doba následovala po Staré říši a předcházela Střední říši.\n\nNa počátku 6. dynastie začal být úřad nomarchů (správců jednotlivých částí Egypta) dědičný. Cílem této změny byla původně snaha zvýšit účinnost správy provinčních nomů. Jejich správci tak získali přístup k zemědělským produktům, které byly původně soustředěny v rukou panovníka a původně pouze přerozdělovány.\n\nProvincie začaly bohatnout a aristokracie se snažila vyrovnat královskému dvoru. Původně homogenní vrstva vládnoucích úředníků se začala hierarchizovat a postupně došlo k decentralizaci moci. Začaly být stavěny větší nekrálovské hrobky s bohatší pohřební výbavou.\n\nNěkteré texty také naznačují, že opakované nízké nilské záplavy způsobily hladomor, který vedl k hospodářské krizi. Neolitický subpluviál, tedy vlhčí podnebí, však skončil již během období Staré říše a hospodářství Egypta se pravděpodobně s touto změnou bez obtíží vyrovnalo. Nedávné výzkumy v oblasti Elefantiny dokonce naznačují, že výše hladiny Nilu během záplav na začátku Prvního přechodného období byla spíše nadprůměrná.\n\nDějiny První přechodné doby můžeme rozdělit na dvě části – na dobu vlády pouze Hérakleopolských vládců a na dobu soupeření Hérakleopole a Théb. Druhá část trvala 90 až 110 let.\n\nO první části toho příliš nevíme. Panovníci 7. dynastie vládli asi 70. let a někteří historikové se domnívají, že patrně nikdy neexistovala. Panovníci vládnoucí po 8. dynastii přesunuli své sídlo do Hérakleopole Magny, která se nacházela v severní části Egypta u vstupu do Fajjúmské oázy. Jižní část Horního Egypta nikdy neovládli, zde se postupně prosadili nomarchové pocházející z Théb.\n\nŽádný z panovníků vládnoucích v Herakleopoli Magna po sobě nezanechal památky, nebo alespoň žádné nebyly nalezeny. Neznáme délku vlády panovníků, o nichž se zmiňuje Manetho jako o panovnících 8. a 9. dynastie, ani jak za sebou následovali. Podle Manétha založil herakleopolskou dynastii Chetej, o kterém však nevíme, jakého byl původu ani jak se dostal na trůn. Všichni panovníci vládnoucí v Herakleopoli se však snažili navázat na memfidskou královskou tradici. Nechávali se i nadále pohřbívat v Sakkáře a několik panovníků 8. dynastie přijalo jméno Neferkare Pepiho II., který byl posledním panovníkem Staré říše.\n\nV této době se v oblasti Dolního Egypta pravděpodobně vytvořilo další centrum moci, které však asi nemělo dlouhého trvání. Na jih od středoegyptského sídla Asjút byla nalezena hrobka zvaná Kóm Dara, nacházející se v Daře. Její majitel je neznámý, ale jedná se o monumentální hrobku místního typu používanou pro bohatší vrstvy. Podle rozměrů (138 x 144 m, na výšku 20 m) patřila nějakému místnímu nomarchovi, kterému se podařilo vytvořit centrum moci. Protože však to bylo blíže Herakleopoli, než jak to bylo v případě později vzniklého Thébského království, pravděpodobně toto centrum moci pod tlakem královského dvora brzy zaniklo.\n\nO druhé části dějin První přechodné doby máme více informací, které pocházejí hlavně z hrobek v Tárifu, kde se nechávali pohřbít první panovníci 11. thébské dynastie. Jejím zakladatelem byl Mentuhotep I. a jeho nástupcem byl Schertauej Antef I. Oba vládli přibližně 15 let. Antef I. si nechal postavit hrobku typu saff (typ vycházející z místních zvyklostí stavby hrobek nekrálovských osob, kdy se vykopal dvůr pro pohřební kaple s pohřebními šachtami pro majitele a jeho rodinu). Tato hrobka má velké rozměry 54 x 300 m a naznačuje již mocenské postavení tohoto panovníka.\n\nPo Antefovi I. vládl padesát let Vahanch Antef II. Dobyl abydský nom a zaútočil i na území hornoegyptského 10. nomu, čímž rozpoutal boje mezi Herakleopolí Magna a Thébami. Antef II. byl zastaven u asjútského nomu a Abydos byl dokonce na krátký čas zpět dobyt herakleopolskými vojsky. Jeho nástupce Nachmebtepnefer Antef III. v bojích pokračoval a sjednocení Egypta dovršil vnuk Antefa I. Mentuhotep II.\n\nPrvní přechodná doba byla obdobím společenských zmatků a změn. Došlo k decentralizaci panovnické moci, mocenským bojům mezi nomarchy a ztrátě vážnosti faraona. Vlivem zbohatnutí provincií došlo také k rozvoji lidové tvorby a rozšíření řemeslných znalostí. Místní správci si vydržovali vlastní řemeslníky, nezávislé na panovnickém dvoře.\n\nDošlo také ke změně tvaru nádob. Během Staré říše byly vyráběny nádoby vejčitého tvaru. V Horním Egyptě se během Prvního přechodného období změnil tvar nádob na nádoby vakovitého tvaru, které se nemusely při výrobě příliš ručně upravovat. Vliv na jejich výrobu mělo rozšíření hrnčířského kruhu, který byl vynalezen o dvě století dříve.\n\nDo hrobek i prostých lidí začaly být dávány předměty vyrobené speciálně pro tyto účely, např. modely lodí, řemeslných dílen, dřevěné sošky nosičů obětin. Hlavu mumifikovaného zemřelého začaly zakrývat masky vyrobené ze sádry a plátna. Na rakve začaly být zapisovány Texty rakví, které vznikly z Textů pyramid Staré říše a rozšířily se hlavně v době Střední říše.\n\n"}
{"id": "308621", "url": "https://cs.wikipedia.org/wiki?curid=308621", "title": "Husitské tažení k Baltu", "text": "Husitské tažení k Baltu\n\nHusitské tažení k Baltu v roce 1433 je jednou z nejznámějších spanilých jízd. Sirotčí vojsko pod vedením hejtmana Jana Čapka ze Sán při této výpravě bojovalo na straně polského krále Vladislava II. Jagella proti Řádu německých rytířů. Husité se svými polskými spojenci protáhli Lužicemi, Novou markou a územím Řádu. Nedaleko dnešního Gdaňsku se dostali až k vodám Baltského moře.\n\nŘád německých rytířů uzavřel kvůli tlaku plenících sirotků a Poláků s králem Vladislavem II. příměří a husité s vyplaceným žoldem a značnou kořistí se úspěšně vrátili zpátky do Čech, kde se zapojili do probíhajícího obléhání katolické Plzně.\n\nToto tažení se stalo inspirací mnoha českých spisovatelů. Mezi nejznámější literární díla patří báseň Svatopluka Čecha \"Husita na Baltu\" a historická povídka Aloise Jiráska \"Tčevská hranice\".\n\nVzájemná spolupráce mezi jednotlivými husitskými svazy vedla v letech 1427 až 1431 k nastolení mocenské stability v Čechách. Husité pod vedením Prokopa Holého v této době přešli do ofenzívy a začali podnikat rejsy na nepřátelská území, především pak do vedlejších zemí Koruny české, Rakous, německých částí Říše a Horních Uher. Hlavními cíli těchto tažení bylo šíření husitských myšlenek v zahraničí a především pak získání kořisti na stále nákladnější obživu polních vojsk. Husitští \"boží bojovníci\" se s postupem času začali měnit na obyčejné žoldnéře, kteří již nebojovali za původní ideály, nýbrž za žold.\n\nŠpatné počasí a následná katastrofální neúroda v celých Čechách na počátku třicátých let 15. století ještě zvýšila potřebu polních vojsk zajistit si obživu a žold mimo území českého království. Jako nejlepší se jevila varianta opustit zemi a vypravit se na spanilou jízdu mimo území zemí koruny české.\n\nV létě 1432 proto došlo v polských Pabianicích k uzavření dohody mezi zástupci polského krále, Sirotky a Tábory. Husité přislíbili Polákům vojenskou pomoc proti Řádu německých rytířů. Polský král Vladislav II. Jagello, který si od polních vojsk oprávněně sliboval kvalitní bojovou sílu, se zavázal platit husitům žold a zajistit potřebnou výstroj a výživu. Navíc nechal do Čech dopravit na 400 párů bot a přislíbil ručit za případné ztráty polních vojsk na jejich koních.\n\nProti původnímu předpokladu krále Vladislava vstoupilo nakonec do jeho služeb pouze vojsko sirotků vedené Janem Čapkem ze Sán. Táboři pod velením Jana Parduse a Bedřicha ze Střážnice dali přednost plenění ve Slezsku a na území Spiše. V září 1432 schválil znění pabianických dohod sněm v Kutné Hoře. \n\nSirotčí vojsko na konci dubna 1433 ve dvou proudech opustilo Čechy a vydalo se na postup do Horní Lužice. První proud postupoval od Českého Dubu přes Frýdlantsko a dál podél toku Lužické Nisy k městu Penzig (Pieńsk). To uvedlo do pohotovosti hornolužická města, kterým se však husité vyhnuli. Druhá část sirotků postoupila z východních Čech okolo Hirschbergu (Jelenia Góra). Ke spojení obou skupin došlo u vesnice Bobrowice. Spojená husitská armáda prý čítala na 7000 pěšáků, 700 jezdců a 350 vozů. Po problematickém přebrodění rozvodněné Odry v Hlohově se k Sirotkům s dvěma sty muži připojil Petr Šafraněc. Spojená armáda táhla dál Velkopolskem k hraničnímu Santoku, načež zamířila na území Nové marky.\n\nZde se Sirotci okolo 10. června zmocnili města Friedeberg (Strzelce Krajeńskie), načež ve městě upálili tři katolické duchovní ve smolných sudech. Po této popravě se postupujícímu vojsku v Nové marce postupně vzdalo dvanáct měst. Mezi nimi také město Woldenberg (Dobiegniew). U dobře opevněného Landsbergu (Gorzów Wielkopolski) se k Sirotkům připojilo silné vojsko poznaňského hejtmana Sudivoje z Ostrorógu. Ani spojená vojska však neměla dost sil aby město, bráněné zhruba tisícem obránců, dobyla. Husité se svými spojenci proto pokračovali dál k moři. Obsadili opuštěný Soldin (Myślibórz) a pokračovali k silně opevněnému městu Königsberg (Chojna) a dál k Arnswalde (Choszczno).\n\nK výpravě se v polovině června přidal pomořanský vévoda Bohuslav ze Slupce podporovaný městem Starogard (Starogard Gdański) a několika dalšími pomořanskými šlechtici. Sirotci se svými polskými spojenci poté vstoupili na území Řádu, přitáhli k Schlochau (Człuchów) a vzápětí společně s hlavní polskou armádou vedenou Mikulášem z Michalówa oblehli 6. července mocnou řádovou pevnost Konitz (Chojnice). Obléhání dobře opevněné a předzásobené pevnosti, jejímž velitelem byl Erasmus Fischborn, trvalo šest týdnů. Husité nemohli při dobývání města využít těžkých palných zbraní, které s sebou na tažení nevzali. Odražený útok a problémy se zásobováním zasely mezi veliteli oblehatelů rozpory. Jan Čapek nesouhlasil s postojem polských vojevůdců požadujících bezpodmínečné dobytí města a doporučoval vyjednávat s velitelem posádky Fischbornem. Polští velitelé si však vymohli útok. Ten rozhodující, kteří Poláci s husity uskutečnili 22. července, však obránci snadno odrazili. Při tomto útoku zapadlo mnoho útočníků v bahně příkopu a několik z nich zachránili až obránci Chojnice. Ti poté zajatce vyměnili za své zajaté druhy. Výprava od dalšího obléhání upustila a sirotci s Poláky zamířili na východ, k jádru řádového území.\n\nPo vyplenění cisterciáckého opatství v Pelplinu se spojenci rozhodli zaútočit na pevnost Tczew. Město bylo díky silnému větru zapáleno a dobyto hned po prvním útoku 29. srpna. V obsazeném Tczewě padlo do rukou husitů množství zajatců a dobyvatelé zde získali velkou kořist. Husité zde nechali na hranici upálit zajaté české žoldnéře bojující ve velmistrových službách. Poté již husité postupovali k moři, načež 1. září 1433 stanuli před opevněným přístavním městem Danzig (Gdaňsk). Výprava rozložila svůj tábor na Biskupské hoře nedaleko města, avšak dobře opevněný Danzig se Sirotci ani nepokoušeli déle obléhat. Po čtyřech dnech se vydali na cestu k nedalekému moři, přičemž vypálili blízký klášter v Oliwě. 4. září pak stanuli na břehu Baltského moře. Dle kronikářů si husité u moře hráli jako malé děti a plnili své čutory mořskou vodou. Část sirotků byla u mořského břehu pasována na rytíře.\n\nOd Danzigu ustoupilo husitské vojsko zpátky k Starogardu a zatímco mezi Řádem a polskou stranou probíhala mírová jednání, stahovali se sirotci dál na jih. Postoupili kolem Bydgoszczi a zmocnili se pohraničního hradu Jasieniece. Zde bylo 13. září dojednáno příměří. Sirotci nevyčkali následných mírových jednání, která se táhla až do konce roku 1433. Definitivně byl mír mezi Řádem a polským králem dojednán až v polovině prosince v Leczyci. Mezitím se sirotčí vojsko vrátilo přes Kujavsko a Velkopolsko zpátky do Čech. Sirotci v čele s Janem Čapkem navštívili dvůr polského krále, který výpravě vyplatil tučný žold a husitské velitele bohatě odměnil. Jako dar navíc věnoval veliteli Janu Čapkovi trofejního velblouda. Husité se tak domů do Čech vraceli s obrovskou kořistí.\n\nTato rejsa je nejznámějším a pravděpodobně také vůbec nejúspěšnějším tažením husitů za hranice Českého království. Sirotčí výprava Jana Čapka ze Sán k Baltu, která zajistila sirotčímu polnímu vojsku velikou kořist, uzavřela období spanilých jízd. Sirotci ani táboři však ze svých kořistnických výprav nepřivezli do Čech dostatečné množství zásob a další vydržování polních vojsk v Čechách, kde po další katastrofální neúrodě v roce 1433 reálně hrozil velký hladomor, bylo již téměř nemožné.\n\nVětšina navrátivšího se sirotčího vojska se po svém příchodu domů zapojila do probíhajícího obléhání katolické Plzně. Velblouda, kterého si s sebou husité přivedli, jim však plzeňští obránci při jednom ze svých výpadů ukořistili a velblouda proto dodnes můžeme vidět i na plzeňském městském znaku.\n\nTažení husitů k Baltu inspirovalo Svatopluka Čecha k napsání básně \"Husita na Baltu\". Události spojené s výpravou rovněž inspirovaly Aloise Jiráska k vytvoření historické povídky \"Tčevská hranice\".\n\n\n"}
{"id": "308629", "url": "https://cs.wikipedia.org/wiki?curid=308629", "title": "Závěr (rozcestník)", "text": "Závěr (rozcestník)\n\nZávěr může být:\n\n\n\n"}
{"id": "308633", "url": "https://cs.wikipedia.org/wiki?curid=308633", "title": "Římskokatolická farnost Dolní Loučky", "text": "Římskokatolická farnost Dolní Loučky\n\nŘímskokatolická farnost Dolní Loučky je územní společenství římských katolíků v děkanátu Tišnov s farním kostelem sv. Martina.\n\nJádro farního kostela svatého Martina pochází z poloviny 13. století. Patrocinium tohoto světce obvykle dokládá starobylou tradici objektu a bývá charakteristické pro venkovské kostely stavěné zejména ve 12. století. První zmínka o faře pochází z roku 1381.\n\nKostel byl dokončen pravděpodobně v roce 1486 a vysvěcen spolu se hřbitovem olomouckým biskupem. V roce 1572 byl přestavěn ve slohu pozdní gotiky, avšak brzy poté vyhořel. Ve 2. polovině 17. století došlo k barokním úpravám. Přibližně v polovině 18. století byla k jižní stěně presbytáře přistavěna sakristie.\n\nJména duchovních správců se dochovala od roku 1658. Do roku 1819 šlo o faráře z řádu cisterciáků. Farářem byl od 1. září 2007 R. D. Marián Kalina, který byl zároveň excurrendo administrátor ve farnosti Žďárec a Olší u Tišnova. Za jeho působení se uskutečnila generální oprava fary, úpravy okolí kostela a farní zahrady, výměna věžních hodin, generální oprava kostela v Újezdě a oprava střechy farního kostela. Od 1. srpna 2014 byl jako farář ustanoven R. D. Mgr. Pavel Křivý.\nFarnost pravidelně pořádá tříkrálovou sbírku. Při sbírce v roce 2016 se vybralo v Dolních Loučkách 32 500 korun, v Horních Loučkách 8 410 korun, v obci Kaly 6 754 korun, v Řikoníně 3 050 korun, ve Skryjích 2 220 korun a v Senticích 13 492 korun.O rok později se v Dolních a Horních Loučkách vybralo celkem 47 408 korun.\n\nKaždým rokem se koná společný farní den farností Dolní Loučky Olší u Tišnova na 4. neděli velikonoční (Neděle Dobrého Pastýře). Modlitba živého růžence je vždy 1. sobotu v měsíci po ranní mši svaté (mimo letní prázdniny). Biblická setkání na faře probíhají ve středu jednou na dva týdny (mimo letní prázdniny). Výuka náboženství na faře a ZŠ Dolní Loučky. Adorační den připadá na 25. září. V roce 2014 se konal první farní ples. Farnost rovněž vydává pravidelný farní zpravodaj, od roku 2015 vždy jednou měsíčně.\n\nV roce 2015 byla v obci obnovena tradice masopustního průvodu. Iniciátorem byl farář Pavel Křivý, který předtím působil v Podivíně na Břeclavsku.\n\n"}
{"id": "308648", "url": "https://cs.wikipedia.org/wiki?curid=308648", "title": "Permoník", "text": "Permoník\n\nPermoník je v českém a slovenském folklóru démon obývající a střežící doly. Věřilo se na ní především v hornických oblastech jako je Kladensko, Příbramsko, Kutnohorsko a Oslavansko. Nejbližšími protějšky permoníků jsou různí horští a důlní duchové u jiných slovanských národů a polští a lužickosrbští ludkové, jako lútkové jsou někdy označováni i na Slovensku. Splývají také s trpaslíky, skřítky a koboldy.\n\nSlovo permoník je odvozeno z německého \"Bergmännchen\" („důlní mužíček“) a objevuje se v řadě variant: \"permon\", \"perkmon\", \"pergmon\" (Příbram) nebo \"perkmont\" (Jílové). Z taktéž německého \"Berggeist\" „důlní duch“ pochází označení \"perjkast\" užíváné na Kladensku. Jinde se objevují jména nevycházející z němčiny, například důlní duch na Jáchymovsku a \"skarbnik\", \"pustecký\", \"fantana\", \"sosna\" a klimek na slezském Ostravsku.\n\nPermoníci se vyznačují velkou hlavou, širokými plecemi a krátkýma nohama, oblečeni jsou jako horníci a v ruce nosí svítilnu. Svým objevením ohlašují neštěstí, ale také to může znamenat nález žíly drahého kovu a slyšet je pracovat nosí štěstí. Když horník permoníka potkal, měl jej pozdravit hlasitým a okamžitým „Zdař Bůh“, a pokud mu tato bytost vstoupila do cesty a odmítala uhnout, měl ji podlézt mezi nohama. Šlo si je naklonit obětinami a dodržováním hornických zvyků, rozzlobit je šlo především pískáním a jiným hlukem nebo nerespektováním jejich příkazů a zákazů.\n\n"}
{"id": "308654", "url": "https://cs.wikipedia.org/wiki?curid=308654", "title": "Kamion", "text": "Kamion\n\nKamion nebo kamión (z angličtiny často truck, okrajově se používá i původem německá zkratka LKW) je v odborné terminologii jízdní souprava nákladního automobilu s celkovou hmotností nad 12 tun s návěsem nebo přívěsem.\n\nZákladní typy souprav jsou: \"návěsová, s vlekem (tandemový, klasický nebo s hydraulickou rukou) a vícenávěsová (případně kombinovaná)\"\n\nPro kamiony je celosvětově nejrozšířenější typ přípojného vozidla \"návěs\".\n\n\"Návěs pro kamion\" leží částí své hmotnosti, na tzv. točně, na nápravě jiného vozidla (sedlového tahače nebo jiného tažného vozidla vybaveného točnou). K tažení návěsu je uzpůsoben sedlový tahač, což je vozidlo s točnou nad zadní nápravou (nápravami).\n\"Přívěs tandemový\" má oj pevně spojenu s kostrou a všemi nápravami vleku.\n\"Přívěs klasický\" neboli \"s řízenou nápravou\" je nejstarším typem přípojného vozidla pro moderní kamion. Technicky je nejpodobnější vleku za traktor. Má řiditelnou oj a proto minimálně dvě nápravy z nichž alespoň jednu na kostře vleku a jednu na řiditelné oji.\n\nRozměry a celková hmotnost jízdní soupravy se řídí předpisy příslušných států, kde je kamion provozován.\n\nÚřady jednotlivých zemí mohou povolit i jednorázové (případně s delší platností) výjimky pro rozměry i hmotnost, aby bylo možno přepravit po silnici náklad, který není technicky nebo technologicky možno rozdělit na menší části(například monolitické mostní pilíře, větší průmyslové reaktory, obří turbíny, části větrných elektráren, domy, traktory a kombajny,cívky atd.)\n\nJe zpravidla zcela podřízena potřebám dálkové přepravy. Vozidla jsou často vybavena i více nádržemi schopnými pojmout dostatečné množství paliva na dlouhé trasy (volitelně od sta až k 1500 litrům paliva). Potřeba nízké poruchovosti a maximální životnosti vybavila kamiony vznětovými pomaluběžnými motory značného zdvihového objemu (v průměru od 11000 do 16000 cm³) s životností i několika miliónů km. Pro běh motorů o výkonu v průměru od 400 do 750 koňských sil a kroutícího momentu od 2000 do 3600 Nm se většinou používá jako palivo motorová nafta.\n\nKabina je vybavena pro život posádky na dlouhých cestách (jednu nebo dvě osoby) a sériově disponuje lehátky nebo prostorem na spaní, vytápěním nezávislým na chodu motoru, ledničkou a někdy i mikrovlnnou troubou. Kamiony, které jezdí do Španělska a Itálie, musí být vybaveny také nezávislou klimatizací. V opačném případě není spánek ve vozidle uznán jako denní odpočinek a tato situace je dle směrnice VO(EG) 561/2006 považována za přestupek s pokutami v řádech tisíců EUR. Vozidla většinou disponují i tzv. odlehčovací brzdou (viz motorová brzda, retardér).\n\nEvropský typ kamionu má nejpřísněji stanovené rozměrové a hmotnostní limity:\nVýška 4,0 metrů (v ČR 4,08m) × šířka 2,55 (vozidla s izotermickou nástavbou 2,6) metry × délka v závislosti typu soupravy (návěsová souprava 16,5 m, přívěsová souprava 18,75 m).\nPodmínky se drobně liší i v rámci EU (například v Irsku je maximální výška až 4,5 m, což umožňuje efektivně používat velkoprostorové vícepodlažní návěsy. Některé země tolerují i lehce delší soupravy (např. Nizozemí, Velká Británie, Irsko, Švédsko, Norsko, Finsko atd.). Česká republika je dle vzoru Německa z hlediska rozměrů silničních vozidel přísnější. Z hlediska ekologie většina evropských kamionů splňuje normu EURO 3, novější i normu EURO 4, EURO 5, EEV a nově EURO 6. Tato vozidla, splňující přísnější normu, musí být pro splnění ekologické normy vybaveny buď systémem Selektivní katalytické redukce (SCR), který pro svou činnost potřebuje jako aditivum roztok močoviny (obchodní jméno AdBlue), nebo technologií EGR.\nVšechny evropské kamiony musí být vybaveny omezovačem rychlosti nastaveným na 90 km/h (55 mph) a tachografem, od roku výroby kamionu 2006 digitálním tachografem, který provádí záznam o pracovní době řidičů.\n\nAmerický typ kamionu většinou se jedná o jednonávěsovou soupravu. Tahač je však zpravidla delší než u evropského typu a většinou používá kabinu typu T (to znamená, že má tzv. čumák).\n\nAustralský (švédský) typ kamionu má prakticky neomezenou délku a pro dopravy na velké vzdálenosti se běžně používají tzv. silniční vlaky – tedy soupravy s více než jedním přípojným vozidlem (např. třínávěsová souprava).\n\nZemě s ekonomikami nezávislými na velkém objemu silniční nákladní přepravy prakticky nemají kamiony kvůli absenci jejich potřeby.\n\n\n"}
{"id": "308655", "url": "https://cs.wikipedia.org/wiki?curid=308655", "title": "Lužnice (potok)", "text": "Lužnice (potok)\n\nPotok Lužnice je malý potok v okrese Rokycany, pravostranný přítok řeky Berounky. Délka toku je přibližně 2 km.\n\nPramení na katastru obce Bušovice – u vsi Střapole a vtéká do Berounky pod vsí Sedlecko.\n\nVe starší literatuře se lze setkat s pojmenováním tohoto toku Lučnice.\n\n"}
{"id": "308658", "url": "https://cs.wikipedia.org/wiki?curid=308658", "title": "Koňak", "text": "Koňak\n\nKoňak (francouzsky \"cognac\") je nejznámějším typem brandy. Základní surovinou pro výrobu jsou hrozny vinné révy. Proto, aby se mohla pálenka nazývat koňak, musí splňovat přísná kritéria, které ustanovilo BNIC (Bureau National Interprofessionel du cognac):\n\nPři destilaci se používá tradičních měděných destilačních přístrojů kotlíkového typu. Poté destilát zraje nejméně 2 roky v dubových sudech. Délka zrání je poté označena zkratkou na láhvi:\n\n\nKaždý rok se odpaří přibližně 3 % objemu, nazývané \"la part des anges\" (andělský podíl). Protože se alkohol odpařuje rychleji než voda, dochází k postupnému snižování obsahu alkoholu. Z původních 70 % se za padesát let sníží koncentrace na cca 40 %.\n\nKoňak je buď směs různých ročníků (nejběžněji dostupný koňak), směs různých destilací jednoho ročníku, nebo jako ročníkový z jedné konkrétní destilace.\n\nV současnosti se většina odborníků přiklání k názoru, že koňak byl vymyšlen Holanďany. Tento typ vinné pálenky preferovali holandští námořníci kvůli tomu, že se lépe převážela a také snižovala daňovou zátěž (dříve se totiž neplatilo za množství čistého lihu, ale za objem nápoje). Původně se pak pálenka po převozu ředila vodou. Časem se ale začala pít i neředěná a vznikla brandy. Velké problémy při výrobě koňaku nastaly v 70. letech 19. století, kdy byla značná část vinic v regionu kolem městečka Cognac zničena mšičkou révokazem, která se do Evropy dostala z Ameriky.\n\nKoňak se vyrábí dvojitou destilací prokvašeného hroznového moštu. Po první destilaci má pálenka 30 % alkoholu, po druhé, delší destilaci, se získá 70% koňak. Na jeden litr koňaku je potřeba devět litrů vína.\n\nArmaňak se smí vyrábět pouze z hroznů bílého vína, pěstovaného v okolí města La Bastide d´Armagnac a destiluje se pouze jednou.\n\n"}
{"id": "308663", "url": "https://cs.wikipedia.org/wiki?curid=308663", "title": "Korečný potok", "text": "Korečný potok\n\nKorečný potok, nazývaný též Korečnický potok, je malý potok v okrese Rokycany v Plzeňském kraji. Je to pravostranný přítok řeky Berounky. Plocha jeho povodí měří 18,8 km².\n\nPramení na katastru obce Břasy a do Berounky ústí pod vsí Sedlecko. Před vyustěním do Berounky leží na potoce Korečnický mlýn.\n"}
{"id": "308666", "url": "https://cs.wikipedia.org/wiki?curid=308666", "title": "Milada Spalová", "text": "Milada Spalová\n\nMilada Spalová, provdaná Bergrová (* 16. listopadu 1979, Přerov) je česká volejbalistka. V současné době nastupuje v dresu polského Winiary Bakalland Kalisz.\nV letech 2004 a 2007 byla vyhlášena nejlepší volejbalistkou Česka.\nSvé první krůčky pod vysokou sítí udělala v dresu rodného Přerova odkud přestoupila do nedaleké Olomouce. V dresu zdejšího univerzitního celku udělala první kroky do světa velkého volejbalu. V roce 2003 odešla na dva roky do Francie. V 1. sezoně hrála v dresu ASPTT Mulhouse Volley. Druhou sezonu strávila v celku RC 91 Villebon. V roce 2005 odešla do Turecka, kde jednu sezonu strávila v Eczacıbaşı Stambuł. V roce 2006 si to namířila do Polska. Teď hraje za Prostějov.\n\n\n"}
{"id": "308670", "url": "https://cs.wikipedia.org/wiki?curid=308670", "title": "Šestá křížová výprava", "text": "Šestá křížová výprava\n\nŠestá křížová výprava (v němčině známa jako – \"Křížová výprava Fridricha II.\") bylo vojenské tažení římsko-německého císaře Fridricha II. Štaufského, uskutečněné v letech 1228 – 1229. Ke křížové výpravě se císař zavázal již roku 1215, ale do Egypta k páté křížové výpravě se osobně nakonec nedostavil. Vnitropolitické záležitosti a spory s papeži jej zdržovaly na Sicílii, až nakonec roku 1225 přislíbil papeži Honoriu III., že do dvou let vytáhne na Východ.\n\nNěmecké loďstvo v srpnu 1227 skutečně ze Sicílie vyrazilo, ale Fridrich se kvůli nemoci po cestě zdržel, za což jej Řehoř IX., který Fridricha podezříval, že výpravu chce opět odložit, exkomunikoval. Fridrich papežův verdikt ignoroval a když se uzdravil, pokračoval v cestě do Palestiny. Císařova exkomunikace však měla na výpravu neblahé následky; obrovská německá armáda, která dorazila do Palestiny posléze odmítla následovat exkomunikovaného císaře a rovněž palestinští baroni, templáři a johanité od Fridricha dali ruce pryč. Pouze Řád německých rytířů zůstal stát věrně při císaři.\n\nFridrichovým protějškem se stal egyptský sultán al-Kámil. Fridrich, který se kvůli exkomunikaci nacházel ve složitém postavení vůči domácím baronům, nechtěl v Palestině vést dlouhou válku a dal přednost diplomacii. Al-Kámil, který měl napjaté vztahy se svými příbuznými, jež vládli Sýrii, byl jednání přístupný. Fridrichovi se nakonec podařilo pro Jeruzalémské království získat rozsáhlá území v palestinském vnitrozemí, včetně samotného Jeruzaléma, kde se Fridrich sám korunoval jeruzalémským králem a desetileté příměří. Jeho úspěchy však nenašly odezvu ani u papeže, ani u křižáckých baronů. Fridrich opustil Palestinu roku 1229 a křižácké Zámoří upadlo do chaosu občanských válek a když vypršelo příměří vyjednané Fridrichem, muslimové rychle galilejské vnitrozemí dobyli zpět, padl i Jeruzalém, jenž křižáci už nikdy nedobyli zpět.\n\nCísař Svaté říše Římské Friedrich II. se snažil zúčastnit již předchozí páté křížové výpravy. Účast na ní mu však byla zakázána nejprve papežem Inocentem III. a poté i jeho nástupcem Honoriem III. Oba papežové se báli, že by Friedrich mohl získal příliš mnoho moci. Proto se Friedrich rozhodnul zorganizovat si vlastní křížovou výpravu, i bez povolení papeže. Tato příležitost se mu naskytla poté, co byl roku 1220 korunován císařem a upevnil svou moc v Německu a ve vzpurných italských městech.\n\nRoku 1225 si Friedrich bere za manželku Jolandu Jeruzalémskou (dceru Jana z Briennu a Marie z Montferratu). Svatbou s touto dědičkou jeruzalémského trůnu si nyní na něj mohl císař činit dobře podložený nárok. Chtěl stagnující království zachránit, dobýt Turky držený Jeruzalém a dát se korunovat jeho králem.\n\nNovým papežem se v roce 1227 stal Řehoř IX.. Friedrich vyplul z italského Brindisi i se svou armádou do Svaté země. Avšak po příjezdu do Akkonu tam jeho výpravu zaskočila morová epidemie a to donutilo císaře k návratu zpět do Itálie. Papež toho rychle využil a prohlásil, že Friedrich zbaběle zanechal křížové výpravy, načež ho exkomunikoval. Císař v Itálii upevnil svou moc, poté ignoroval papeže a i přes jeho protesty vyplul do Sýrie.\n\nPři plavbě se tentokrát zastavil na Kypru, kde došlo k rozporu mezi ním a kyperským šlechticem Janem z Ibelinu. Císař Janovi odebral jeho lenní panství na pevnině - město Bejrút. To Friedrichovi znepřátelilo významný šlechtický rod Ibelinů. V září roku 1228 císař doplul do Akkonu. Ve hlavním městě království byly na nového krále rozdílné názory. Friedrich byl podporován svou armádou a také Řádem německých rytířů působícím v Akkonu. Naopak proti novému vladaři se stavělo duchovenstvo v čele s patriarchou Geraldem z Lausange, jenž měl od papeže svůj postoj jasně přikázaný. A jakmile dorazily zprávy o císařově exkomunikaci, bylo proti němu nakloněno i veřejné mínění prostých obyvatel. Zvláštní bylo postavení templářů a johanitů. Tyto řády sice neposkytovaly Friedrichovi přímou vojenskou pomoc, podporovaly ho však materiálně. Jeruzalémští baroni ho zpočátku nadšeně vítali, avšak po tom, co se dozvěděli o jeho zacházení s majetkem Jana z Ibelinu byli více ostražití a nedůvěřiví.\n\nCísař shromáždil v Akkonu svou armádu. Jeho armáda však byla v porovnání s těmi které bojovaly v předchozích výpravách jen pouhou hrstkou. Friedrichovi bylo jasné, že úspěchu může dosáhnout pouze vyjednáváním. Postupem se svým vojskem k Jeruzalému směrem na jih chtěl vyděsit sultána Al-Kámila, který jak doufal by poté přistoupil na smlouvu, která by Křesťanům vydala Jeruzalém a pás pobřeží kolem něj.\n\nSultán byl tímto jeho troufalým pokusem zaskočen a zastrašen. Navíc byl právě zaměstnán se svým vojskem v Damašku, kde potlačoval vzpouru, proto k smlouvě přistoupil. Smlouva byla podepsána 18. února 1229. Do Friedrichových rukou padly také města Jaffa, Sidon, Nazaret a Betlém. Muslimskou podmínkou ve smlouvě bylo, že jim v Jeruzalémě bude ponechána Chrámová hora s mešitou Al-Aksá.\n\nV muslimských rukou zůstaly hrady v Zajordánsku a navíc Jeruzalém měl silně poškozené hradby, ještě po minulé křížové výpravě, a proto bylo ihned jasné, že po vypršení domluveného příměří Svaté město znovu padne do rukou Turků.\n\nNicméně 17. března 1229 vjel Friedrich slavnostně do Svatého města. Druhého dne se nechal korunovat na krále Jeruzaléma. Jeruzalémský patriarcha Gerald z Lausagne tuto korunovaci okamžitě prohlásil za neplatnou. Jeho syn Konrád II. Jeruzalémský, který se narodil v roce 1228, však již po otci zdědil právoplatný titul.\n\nŠestá křížová výprava byla tedy nad očekávání úspěšná. Bez jakéhokoliv boje padlo křesťanům, i když jen dočasně, do rukou Svaté město. Friedrich ukázal, že i bez papežského povolení lze dosáhnout při křížové výpravě úspěchu. Značně tím podlomil jeho autoritu.\n\nDohodnutý mír trval do roku 1239. Po jeho uplynutí byl Jeruzalém obsazen roku 1244 chórezemskými oddíly ve službách Turků.\n"}
{"id": "308676", "url": "https://cs.wikipedia.org/wiki?curid=308676", "title": "Nová Kaledonie (ostrov)", "text": "Nová Kaledonie (ostrov)\n\nNová Kaledonie nebo také Grande Terre je největší ostrov francouzského zámořského území Nová Kaledonie. Jeho rozloha je 16 747 km², což je 88% z celkové rozlohy území, táhne se v délce 350 km od severozápadu k jihovýchodu; maximální šířka je 70 km. Nachází se severně od obratníku kozoroha v jihovýchodní Melanésii.\nPovrch je hornatý s nejvyšším vrcholem Mont Panié (1628 m n.m.). Centrální část ostrova je pro časté srážky (až 4000 mm ročně) hustě zalesněna, na severozápadě a jihovýchodě převládají savany. Pobřeží je lemováno korálovými útesy.\n"}
{"id": "308684", "url": "https://cs.wikipedia.org/wiki?curid=308684", "title": "Sedmá křížová výprava", "text": "Sedmá křížová výprava\n\nPo vypršení míru, který vyjednal Fridrich II. a sultán Al-Kamil, byl v roce 1244 Jeruzalém opět uchvácen muslimy. Tato zpráva o ztrátě Kristova hrobu již nevzbudila v Evropě téměř žádný rozruch. Císař Svaté říše římské Fridrich II. Štaufský v té době soupeřil s papežem Inocencem IV. Navíc měl i problémy s udržením císařské koruny. Proto se křížové výpravy zúčastnit nemohl. V Anglii měl král Jindřich III. velké potíže v bojích proti nespokojeným povstalcům vedených Simonem z Montfortu.\n\nPouze francouzský král Ludvík IX. se ke křížové výpravě odhodlal. Vyžádal si nejprve od Jindřicha III. smlouvu, že zatímco bude na výpravě, Anglie Francii nenapadne. V roce 1245 pak oficiálně potvrdil svou účast na kruciátě. Snažil se získat k výpravě také norského krále Haakona IV. Do Norska vyrazil jako velvyslanec anglický kronikář Matthew Paris, avšak přesvědčit norského krále se mu nepodařilo. Účast nakonec přislíbili jen Ludvíkovi bratři Alfons a Karel. Král následující tři roky sháněl peníze a prostředky na financování výpravy. Peníze nakonec získal z církevních desátků.\n\nV roce 1248 nashromáždil Ludvík IX. svou prý až pětadvacetitisícovou armádu v přístavech Aigues-Mortes a Marseille. Ve vojsku bylo 1500 rytířů a 5000 střelců z kuší. Loďstvo vyplulo směrem k Egyptu, ale zimu strávili vojáci na Kypru. K francouzskému králi přicházeli během zimování poslové ze všech křižáckých panství s prosbami o pomoc. Latinské císařství chtělo pomoc proti císařství Byzantskému a templáři z Antiochie prosili o pomoc také, protože Turci se právě zmocnili Sidonu.\n\nLudvík se domníval, že dobytím Egypta by si zajistil zásobování a krytí při případném pozdějším útoku na samotný Jeruzalém.\nRoku 1249 se vylodil u egyptského přístavu Damietta. 6. června téhož roku byla Damietta po slabém odporu dobyta, protože egyptští obránci se stáhli za řeku Nil. Křižáci však nepočítali s tím, že se Nil vylije z břehů.\n\nPovodeň je uvěznila na šest měsíců ve městě. Král také zamítnul dohodu z páté křížové výpravy, která přidělovala přístav pod nadvládu Jeruzalémského království. V listopadu zanechal ve městě svou ženu Markétu a s armádou vydal se na pochod ke Káhiře. Téměř ve stejný čas zemřel Ajjúbovský egyptský sultán as-Sálih Ajjúb, ale vdova Šagrat Al Durr jeho smrt zatajila a podařilo se jí pod jménem zemřelého sultána seskupit mamlúckou armádu a vést ji do boje proti křižákům. Část křižáckého vojska vedená Robertem z Artois, spolu s templáři, napadla nepřátelský tábor u Al-Mansurah. Šagrat Al Durr se rozhodla ubránit Al Mansurah za každou cenu a mamlúcký velitel Bajbars vymyslel lest, díky které bylo křižácké vojsko poraženo a Robert z Artois byl v bitvě zabit.\n\nHlavní křižácké síly pod velením samotného Ludvíka byly mezitím napadeny Mamlúky, které vedl budoucí sultán al-Muazzam Turanšáh. Ludvík byl poražen, odmítnul se však stáhnout zpět k Damiettě a naopak se pokusil dál obléhat Al Mansurah. Obléhání skončilo katastrofou a křižáci trpěli strašným hladem. Nakonec dal francouzský král pokyn k návratu zpět.\nV březnu 1250 na cestě k Damiettě byl Ludvík zajat. Navíc onemocněl úplavicí a zachránili ho až arabští lékaři. Těhotná manželka Markéta stále čekala na králův návrat. Když do města došla zpráva o zajatcích, chystala se francouzská posádka k návratu do vlasti. Královna projevila svou inteligenci a odvahu, byla těsně po porodu, když se jí podařilo přesvědčit své důstojníky, aby místo balení a odchodu začali vyjednávat. V květnu byl Ludvík díky své ženě ze zajetí vykoupen výměnou za město Damietta a 400 000 liver. Okamžitě poté odplul z Egypta do Akkonu, jedné z posledních křesťanských držav ve Svaté zemi. Krátce poté, v roce 1250, byl zabit egyptský sultán al-Muazzam Turanšáh vzbouřivšími se Mamlúky a moci se ujala Šagrat Al Durr. Po necelých třech měsících její vláda skončila a sultánem se stal mamlúcký velitel Mu‘izzuddín Ajbak, za něhož se Šagrat Al Durr provdala.\nLudvík se nakonec s Mamlúky spojil a pomalu začal obnovovat křižácké državy. Poté, co se na východě objevili Mongolové, začal také vyjednávat s jejich chánem Möngkem, vnukem Čingischána. Nevěděl však, že s Mongoly vyjednávají také muslimové. Turci i křižáci se snažili Mongoly získat na svou stranu proti svému soupeři. Ani jedna strana netušila, že Mongolové nemají nejmenší zájem některé z nich pomáhat. Ze spojenectví sešlo, protože Möngke odmítnul Ludvíkem nabídnutý křest a francouzský král se odmítnul chánovi podrobit.\n\nFrancouzskému králi začaly ve Svaté zemi docházet peníze a navíc ho bylo potřeba doma ve Francii, kde právě zemřela jeho matka regentka Blanka Kastilská. Proto se Ludvík rozhodl pro cestu domů. Přestože výprava skončila neúspěchem, získal si tímto činem velkou úctu v celé křesťanské Evropě a časem byl dokonce prohlášen za svatého.\n\n\n"}
{"id": "308692", "url": "https://cs.wikipedia.org/wiki?curid=308692", "title": "Grande Terre", "text": "Grande Terre\n\nGrande Terre (francouzsky \"Velká země\") je název několika ostrovů, které jsou v určitém souostroví svou rozlohou největší:\n\n"}
{"id": "308693", "url": "https://cs.wikipedia.org/wiki?curid=308693", "title": "Osmá křížová výprava", "text": "Osmá křížová výprava\n\nOsmá křížová výprava byla stejně jako sedmá křížová výprava zorganizována francouzským králem Ludvíkem IX. Králi se nelíbil vývoj v Sýrii, kde na zbylé křižácké državy dotírali muslimové.\n\nMamlúcký sultán Bajbars al-Bunduqdari využil války mezi Benátkami a Janovem (1256-1260) a zmocnil se roku 1256 Haify, Toronu a Nazaretu. Navíc dobyl také křižáckou baštu Antiochii, kterou křesťané drželi bezmála 170 let. Kyperský král Hugo III., který byl zároveň i vládcem Jeruzalémského království, se vylodil u Akkonu, aby ubránil alespoň hlavní město.\n\nTyto události vedly Ludvíka IX. k tomu, aby se roku 1267 opět rozhodl bojovat proti \"„pohanům“\". Nikdo z evropských panovníků se k němu nepřidal, a tak se mohl spoléhat pouze na burgundského vévodu Huga, flanderského hraběte Viléma a na své tři bratry: Roberta z Artois, Alfonse z Poitiers a Karla z Anjou. Karel Ludvíka přesvědčil, aby svou výpravu nejprve směřoval do Tuniska, po jeho dobytí měl pochodovat přes Egypt až k Jeruzalému. Karel tímto plánem sledoval hlavně svůj prospěch, protože jako budoucí král Sicílie měl v Tunisku své převážně obchodní zájmy.\n\nV červenci 1270 se francouzský král vylodil u břehů Tuniského sultanátu, v němž vládla dynastie Hafsidů. Vylodění v horkém létě bylo špatné rozhodnutí. Mnoho mužů při nedostatečném množství pitné vody onemocnělo a zemřelo. Dne 25. srpna, jeden den po příjezdu Karla z Anjou zemřel král Ludvík IX. pravděpodobně na úplavici. Karel prohlásil novým francouzským králem mladého Ludvíkova syna Filipa III. Vůdcem výpravy se stal Karel, Filip III. byl ještě mladý chlapec.\n\nKřižáci začali obléhat město Tunis. Obléhání se nezdařilo a velitelé od dalších pokusů upustili. Dne 30. října se podařilo se sultánem vyjednat smlouvu obsahující volný obchod s městem a také ochranu křesťanských mnichů. Po tomto malém diplomatickém úspěchu výprava oficiálně skončila. Krátce poté dorazil do Tuniska anglický princ Eduard I., který poté pokračoval v plavbě do Akkonu. Francouzská část výpravy se vydala na cestu do Francie.\n\nPři plavbě do Trapani zastihla flotilu vichřice a výprava ztratila na čtyřicet válečných lodí. Mladý král Filip s manželkou si zachránili život. Po této bouři se výprava rozhodla pro cestu po souši. Do Francie se vrátila jen nepatrná část výpravy. Nemoci podlehl navarrský král Theobald II. a jeho manželka Isabela Francouzská zemřela o rok později. Mladou královnu Francie Isabelu Aragonskou shodil kůň, což vedlo k předčasnému porodu mrtvého chlapce a Isabelině smrti o pár dní později. V březnu byl zavražděn Jindřich z Almainu, syn Richarda Cornwallského. Ve chvíli modlitby byl v kostele zákeřně přepaden a ubodán Guyem a Simonem, syny Šimona z Montfortu. Byla to msta za opuštění řady vzbouřenců proti králi Jindřichovi III. Ještě téhož roku, dne 21. srpna 1271 zemřel Ludvíkův bratr Alfonse z Poitiers i jeho žena Jana z Toulouse, která zemřela o den později. \n\n"}
{"id": "308694", "url": "https://cs.wikipedia.org/wiki?curid=308694", "title": "Bonkov", "text": "Bonkov\n\nBonkov může být:\n"}
{"id": "308698", "url": "https://cs.wikipedia.org/wiki?curid=308698", "title": "Sumýšovci", "text": "Sumýšovci\n\nSumýšovci (Sipuncula nebo Sipunculida) jsou jedním z kmenů živočišné říše čítajícím podle různých pramenů 144 – 320 druhů. Jedná se o nevelké, výhradně mořské živočichy válcovitého tvaru žijící nenápadným usedlým životem na útesech či mořském dně. Český název pro sumýšovce se často plete se sumýši, což je zcela nepříbuzná třída živočichů z kmene ostnokožců.\n\nNové fylogenetické analýzy naznačují, že sumýšovci jsou ve skutečnosti součástí kmene kroužkovců.\n\nTělo sumýšovců je protáhlé a válcovité. Na rozdíl od kroužkovců není rozděleno do segmentů. Horní trubicovitá část těla, tzv. introvert nebo též chobot, je zatažitelná. Při zataženém introvertu má tělo sumýšovců typický tvar připomínající burský oříšek, což jim propůjčilo anglický název \"peanut worm\". Introvert je zakončen korunou složenou z 18 – 24 chapadélek opatřenými drobounkými brvami. Mezi chapadélky se nachází ústní otvor.\n\nSumýšovci bývají obvykle hnědé, béžové nebo bílé barvy. Na chobotu se často vyskytují černé pruhy a na spodní části tmavé skvrny. Tělo živočicha je pokryto pevnou vrstvou proteinů na bázi kolagenu zvanou kutikula. Hlavním úkolem kutikuly je chránit citlivé vnitřní tkáně před oděrem. Kromě toho slouží společně s podkožními svaly jako opora pro svalstvo introvertu. Na kutikule se často nacházejí různé výstupky, které hrají důležitou roli při určování živočichů náležejících do tohoto kmene.\n\nPodkožní svalstvo je velmi dobře vyvinuté. Je uspořádáno do několika vrstev, z nichž ta vnější sleduje okrouhlou linii těla a vnitřní je paralelní k hlavní ose živočicha. U některých druhů se mezi těmito vrstvami nacházejí příčně nebo šikmo orientované svaly, které tuto muskulaturu dále zpevňují. Další významnou svalovou skupinou jsou zatahovače introvertu. Jsou ukotveny na spodní části těla k podkožním svalům a dosahují až na konec introvertu, jehož pohyb ovládají. Tím výčet svalů v podstatě končí. Tato omezená výbava umožňuje sumýšovcům jen několik základních pohybů: vytažení, zatažení a ohnutí.\n\nI přes jednoduchou svalovou strukturu je tělo sumýšovců poměrně komplikované. Uvnitř se nachází soustava cév, o které se předpokládá, že slouží částečně jako primitivní oběhová soustava.\nTekutina v cévách obsahuje krvinky s poněkud neobvyklým barvivem – hemerythrinem. Chemické složení hemerythrinu je do určité míry podobné hemoglobinu, nicméně jeho barva je mdlá červeno-oranžová. Tělní dutina sumýšovců je taktéž vyplněna tekutinou, v níž se nachází řada různých druhů buněk. Některé z nich obsahují hemerythrin, avšak jeho složení je překvapivě poněkud odlišné než u krvinek v cévách.\n\nV tělní tekutině se dále nacházejí zajímavé struktury nazývané „obrvené schránky“. Původně byly považovány za parazity, nicméně pozdější výzkum prokázal, že se tvoří na tubulárních útvarech rostoucích z peritoneální membrány na vnější straně jícnu. Obrvené schránky fungují v podstatě jako miniaturní vysavače. Volně plavou v tělní tekutině a nabalují na sebe drobné částice. Jakmile jsou plné, nechají se nasát do ledvin. Ledviny jsou poměrně velký párový orgán nacházející se v horní části tělní dutiny. Jejich úkolem je filtrovat z tělní tekutiny částicový materiál (zejména naplněné obrněné schránky) a dusíkaté látky. Kromě toho hrají důležitou roli při rozmnožování, kdy shromažďují zralé gamety. Ledviny jsou ukončeny trychtýřovitým měchýřem, vyplněným drobnými brvami vypuzujícími vyloučené látky ven z těla.\n\nTrávicí soustava začíná ústním otvorem na konci introvertu. Z něho vede do tělní dutiny jícen, který přechází ve spirálově kroucené střevo. Na rozdíl od jiných živočichů není řitní otvor na spodním okraji těla, ale přibližně na místě, kde začíná introvert. Střevní trakt má tedy tvar písmene U, přičemž klesající část slouží k trávení a ve vzestupné části se formuje trus. Na spodní části tělesné dutiny je střevo ukotveno k podkožnímu svalstvu pomocí vřetenového svalu.\n\nVzhledem k jednoduchému životnímu stylu není nervová soustava příliš rozvinutá. Mozek tvoří drobná smyčka kolem ústního otvoru. K ní je připojena nervová páska, která na páteřní straně prochází celou tělní dutinou. Nervová páska je zcela bez jakýchkoli uzlin. Smyslové orgány se omezují na jednoduché fotoreceptory nacházející se poblíž mozku, doteková čidla a chemoreceptory.\n\n"}
{"id": "308726", "url": "https://cs.wikipedia.org/wiki?curid=308726", "title": "Paul Fort", "text": "Paul Fort\n\nPaul Fort (1. února 1872 Remeš - 20. dubna 1960 Montlhéry) byl francouzský básník a dramatik.\n\nVe svých osmnácti letech v roce 1890 založil v Paříži \"Théátre ďArt (Divadlo umění)\", protestující proti naturalismu v divadle. Toto divadlo uvedlo např. první hry Maurice Maeterlincka. Později bylo jádrem divadla \"L´Oeuvre\".\n\nOd roku 1892 vedl revui \"Umělecká kniha\" a od roku 1905 revui \"Verše a próza\".\n\nV poezii se inspiroval folklórem, životní realitou, historií a pověstmi. Je znám především svými básněmi v próze, které nazval baladami, ačkoliv to většinou nejsou skutečné balady. Psal je vesměs rytmizovanou prózou a shrnul je pod souborným názvem \"Les Ballades Françaises (Francouzské balady)\". První svazek vydal v roce 1897 v nakladatelství \"Mercure de France\". Do roku 1940 vydal asi 40 svazků svých balad. Splnil starý sen symbolistů o básni v próze, vytvořil rytmizovanou prózu a odhalil rytmus, jímž přechází próza do lyriky a lyrika do prózy. Jeho lyrika je citově svěží i ironicky přihrocená, vždy však okouzlující symbolistním sugestivním ztlumením. od roku 1912 byl nazýván \"kníže francouzských básníků\".\n\nDo češtiny jeho básně překládali Karel Čapek, Hanuš Jelínek, Emanuel Lešehrad a Jiří Konůpek.\n\nNapsal také hry s historickou tematikou \"Chronrques de France (Francouzské letopisy)\" a vzpomínky \"Mes Mémoires (Mé paměti)\".\n"}
{"id": "308727", "url": "https://cs.wikipedia.org/wiki?curid=308727", "title": "USS United States (CVA-58)", "text": "USS United States (CVA-58)\n\nUSS \"United States\" (CVA-58) byla nedokončená letadlová loď Námořnictva Spojených států, jejíž stavba byla zahájena v roce 1949. Mezi letadlovými loděmi to byla první americká poválečná konstrukce. Radikálně řešené hladkopalubové plavidlo mělo dát námořnictvu schopnost jaderných úderů, na které mělo doposud monopol americké letectvo. Uvažovalo se o stavbě až 4–8 lodí této třídy, ale stavba samotné \"United States\" byla po pěti dnech zrušena.\n\nUž v době přípravy projektu se diskutovalo o dvou možných podobách lodi. Pokud by loď byla navržena pouze pro jaderné útoky proti sovětským námořním základnám, stačil by lodi malý hangár pro palubní stíhačky, malé množství bombardérů a menší muniční sklad pro jaderné pumy. V případě, že by se počítalo s větším rozsahem úkolů, vyžadovalo by si konvenční nasazení větší kapacitu nesených letadel, hangárů i munice. Nakonec došlo k takovému kompromisu, že loď byla navržena především k prováděních jaderných úderů, ale měla nést pro svou obranu více stíhacích letounů, než se původně uvažovalo.\n\nLoď byla oproti amerických zvyklostem navržena jako hladkopalubová, bez typického velitelského ostrova na pravé části paluby. Jelikož samotná jaderná puma tehdy vážila přibližně 5 tun, letová paluba byla projektována tak, aby unesla velký bombardovací stroj o hmotnosti 45 tun. Pro dopravu letounů do podpalubních hangárů sloužily 4 výtahy. Pro start letounů byly určeny čtyři katapulty, z nichž dva měly být na přídi a druhé dva v polovině délky lodi.\n\nStavba \"United States\" byla součástí soupeření amerického letectva a námořnictva o prestiž vlastnění jaderných zbraní. Námořnictvo, které na rozdíl od letectva jaderné údery provádět nemohlo, proto chtělo postavit tuto speciální letadlovou loď. Letectvo, které se bálo ztráty svého monopolu na jaderné zbraně, se realizaci tohoto projetu snažilo zabránit.\n\nStavba \"United States\" dostala zelenou v době, kdy byl americkým ministrem obrany James Forrestal, zastánce stavby letadlových lodí, po kterém byla později pojmenována americká letadlová loď USS \"Forrestal\". Forrestal ale 28. března 1949 ze zdravotních důvodů odstoupil a nahradil ho Louis A. Johnson. Ten byl příznivcem letectva a jak se později ukázalo, byl i na výplatní pásce společnosti Convair, která letectvu dodávala strategické bombardéry Convair B-36 Peacemaker.\n\nLoď byla projektována od poloviny 40. let. Prezident Truman povolil stavbu lodi 29. července 1948, pro rok 1949 byly na její stavbu přiděleny peníze.\n\nKýl lodi byl založen 18. dubna 1949 v Newport News, ale už o 5 dní později ministr obrany Johnson rozhodl o zrušení stavby lodi. To vedlo k rezignaci tehdejšího nejvyššího představitele námořnictva admirála Louise Denfielda, nejvyššího civilního představitele námořnictva, tajemníka Johna Sullivana a došlo i k rezignaci části amerických admirálů, kteří tak protestovali proti oficiální obranné politice USA.\n\nNedlouho po zrušení projektu získalo námořnictvo prostředky na stavbu trojice velkých letadlových lodí třídy \"Forrestal\", které přinesly do konstrukce letadlových lodí novou kvalitu a byly to největší letadlové lodě od stavby japonské letadlové lodi \"Šinano\". Lodě třídy \"Forrestal\" už také nesly jaderné zbraně.\n\n\n"}
{"id": "308728", "url": "https://cs.wikipedia.org/wiki?curid=308728", "title": "Český lev (heraldika)", "text": "Český lev (heraldika)\n\nČeský lev je pojem pro lví heraldickou figuru objevující se na erbech českých panovníků, později na znaku českého státu. Dnes se pod pojmem český lev rozumí \"„stříbrný dvouocasý lev ve skoku se zlatou korunou a zlatou zbrojí“\", který se jako symbol Čech (někdy reprezentoval všechny země Koruny české) objevuje od 13. století, v době vlády Přemysla Otakara I. V podobném významu mu předcházel jednoocasý lev (příčiny přidání druhého ocasu nebyly nikdy jednoznačně vysvětleny), který nahradil přemyslovskou černou plamennou (svatováclavskou) orlici na stříbrném poli. \n\nTato figura se udržela až do současnosti na malém i velkém státním znaku České republiky. Český heraldický lev v červeném poli je současně malým státním znakem ČR.\n\nO zisku figury lva do znaku také vypráví příslušná heraldická legenda o Bruncvíkovi, která navazuje na legendu o Štilfrídovi (ta se vztahuje k zisku orlice). Tato legenda se zdá být inspirovaná německými bájemi, mimo jiné o Jindřichu Lvovi, odkud je také vyvozován název hlavní postavy, Bruncvíka, vzhledem k tomu, že Jindřich byl z Brušvíku (staroněmecky \"Bruneczwig\"). Dříve se myslelo, že Bruncvík měl představovat českého knížete Vladislava II., ale tento názor se ukazuje jako chybný především vzhledem k Vladislavovým skutkům, podle kterých Bruncvík byl spíše jeho syn Přemysl Otakar I. Tomu by také odpovídalo to, že král Přemysl nejspíš skutečně získal lva od syna Jindřicha, budoucího císaře Oty IV.[zdroj?]\n\nPodle kroniky takzvaného Dalimila získal roku 1158 český kníže Vladislav II. od Fridricha Barbarossy královský titul a zároveň jako erb stříbrného lva s jedním ocasem na červeném poli (zde panuje nejednotnost v názvosloví a lze se setkat s pojmem lvice, který má označovat jednoocasého lva, spíše ve starší literatuře, ovšem tento závěr lze považovat za mylný, jelikož lvice v heraldice neexistuje. \n\nJedná se však pouze o kronikářovu smyšlenku, neboť ještě v poslední třetině 12. století se objevují lev a orel na přemyslovských mincích jako pouze obecná znamení bez souvislosti s heraldikou. Lev jako heraldické znamení byl mezi Přemyslovci poprvé použit roku 1213, kdy je doložen na pečeti moravského markraběte Vladislava Jindřicha. Jsou náznaky, že již šlo o dvouocasého lva, ale protože otisk pečeti je nebarevný, nelze dokázat, že šlo o téhož lva, který se později stal symbolem českého krále a Čech. Kronikář Dalimil píše, že lva polepšil o druhý ocas beze změny tinktury Přemyslu Otakarovi I. římský král Ota IV. za pomoc při potlačování saského povstání, opět jde však o smyšlenku kronikáře, neboť Přemysl Otakar I. lva jako heraldický symbol nikdy nepoužíval.\n\nPrvní nepochybný doklad existence stříbrného dvouocasého lva v červeném poli tak pochází až z roku 1247, kdy jej jako své erbovní znamení přijal z titulu markraběte moravského Přemysl Otakar II.. Mnozí historici se domnívají, že tento symbol používal jako spoluvládce svého otce, krále Václava I. a druhý ocas symbolizoval právě Přemyslovo spoluvládcovství. V roce 1253, když po smrti svého otce, Václava I., nastoupil na český trůn, ponechal si tento erb a začal jej používat jako znak českého krále (pro moravského markraběte si pak vytvořil nový erb s šachovanou orlicí). Tento znak s různými drobnými změnami ve výzdobě zůstal znakem Českého království až do roku 1918 a jako znak Čech až do dnes.\n"}
{"id": "308729", "url": "https://cs.wikipedia.org/wiki?curid=308729", "title": "Luděk Skočovský", "text": "Luděk Skočovský\n\nLuděk Skočovský (* 31. března 1959, Trenčín) je odborníkem na informační technologie a autor knih o počítačích, programování a operačním systému UNIX. Je softwarovým konzultantem, vydavatelem knih a píše také beletrii.\n\n\n"}
{"id": "308730", "url": "https://cs.wikipedia.org/wiki?curid=308730", "title": "Tourský groš", "text": "Tourský groš\n\nTourský groš (z lat. \"denarius grossus tournensis\", tlustý tourský denár) byla měna, kterou zavedl roku 1266 ve Francii král Ludvík IX. (Svatý) a stříbrná mince, kterou dal razit v městě Tours. Tento typ \"tlusté\" mince, která na rozdíl od předchozích \"tenkých\" brakteátů měla na líci a na rubu odlišnou ražbu, se stal vzorem pro většinu evropských mincí své doby. Pražský groš zavedl král Václav II. roku 1300, míšeňský groš se začal razit roku 1338.\n\n"}
{"id": "308732", "url": "https://cs.wikipedia.org/wiki?curid=308732", "title": "Kostel svatého Petra v okovech", "text": "Kostel svatého Petra v okovech\n\nSvatý Petr v okovech (San Pietro in Vinculis) může být název těchto kostelů a kaplí:\n\n\n\"San Pietro in Vincoli\" nebo \"San Pietro in Vinculis\"\n\n\n\n\n\n\n"}
{"id": "308734", "url": "https://cs.wikipedia.org/wiki?curid=308734", "title": "Super six", "text": "Super six\n\nSuper six byl turnaj, ve kterém se utkávali mistři šesti nejlepších hokejových lig v Evropě. Byl pořádán IIHF a všechny jeho ročníky se odehrály v Rusku v Sankt Petersburgu. Vznikl v roce 2005 jako následovník Evropské hokejové ligy a jeho poslední ročník se odehrál v roce 2008. Od ročníku 2008-09 byl nahrazen Hokejovou ligou mistrů.\n\nMistři šesti nejlepších hokejových lig v Evropě byli rozlosováni do dvou skupin po třech týmech, které se utkaly ve skupině každý s každým. Skupiny byly, od roku 2006, pojmenovány po legendárních hokejistech Ivanu Hlinkovi a Alexandru Ragulinovi. Vítězové obou skupin se následně utkali o celkové prvenství ve finále.\n"}
{"id": "308737", "url": "https://cs.wikipedia.org/wiki?curid=308737", "title": "Ometepe", "text": "Ometepe\n\nOmetepe je ostrov tvořený dvěma vulkány na jezeře Nikaragua ve Střední Americe. Tyto dva vulkány jsou spojeny úzkou pevninskou šíjí. Název Ometepe pochází z jazyka nahuatl. Je to složenina dvou slov: \"ome\" (dvě) a \"tepētl\" (hory). V roce 2010 byl celý ostrov vyhlášen biosférickou rezervací UNESCO. Administrativně spadá pod nikaragujský departement Rivas.\n\nRozloha ostrova je 276 km². Patří k největším ostrovům na světě, které leží na jezerech, zároveň je největším ostrovem vulkanického původu ležícím ve sladkovodní vodní ploše. Ostrov je přibližně 31 km dlouhý a 5 až 10 km široký. Jeho půdorys připomíná přesýpací hodiny.\n\nNa ostrově žije přibližně 35 000 lidí. Nejvýznamnějšími sídly jsou městečka \"Moyogalpa\" a \"Altagracia\", která zároveň představují spojení ostrova se zbytkem Nikaraguy – především městy Granada a San Carlos. Z ekonomického hlediska je pro obyvatele důležitá turistika a pěstování kávovníku, tabáku a banánovníku.Na ostrově lze nalézt \"petroglyfy\", nejstarší z nich jsou datovány až do 10. století před naším letopočtem. Během koloniálního období, kdy území dnešní Nikaraguy bylo součástí generálního kapitanátu Guatemala, byl ostrov útočištěm pirátů, kteří podnikali výpravy do měst na březích jezera i po řece San Juan do Karibiku.\n\n\nDíky relativní izolaci ostrova od okolní pevniny Nikaraguy zde žije několik endemických živočišných i rostlinných druhů. Vyskytují se zde mokřady, tropický suchý i vlhký les, zdejší lesní porosty patří k nejzachovalejším lesům v pacifickém regionu státu. Ostrov využívá ptactvo migrující z Kanady a USA do Střední a Jižní Ameriky.\n"}
{"id": "308738", "url": "https://cs.wikipedia.org/wiki?curid=308738", "title": "Římskokatolická farnost Přibyslavice", "text": "Římskokatolická farnost Přibyslavice\n\nŘímskokatolická farnost Přibyslavice je územní společenství římských katolíků v obci Přibyslavice s farním kostelem Narození Panny Marie.\nOd 1. srpna 2012 je farářem P. Mgr. Jacek Kruczek.\nDnem vzájemných modliteb farností za bohoslovce a bohoslovců za farnosti brněnské diecéze je 24. září. Adorační den připadá na 11. května.\n\nV dubnu 2017 pořádala farnost třicetikilometrovou pěší pouť za obnovu manželství a rodin. Pouť vedená před Lukov, rodiště Jana Buly, Babice (kde působil Václav Drbola) a Rokytnici nad Rokytnou, odkud byl P. Jan Bula odveden do vězení a na popraviště. Tuto prosebnou pouť bude farnost pořádat i nadále.\n\nVe farnosti slavil 4. července 2009 primiční mši svatou novokněz Robert Prodělal.\n\n"}
{"id": "308739", "url": "https://cs.wikipedia.org/wiki?curid=308739", "title": "Chad Trujillo", "text": "Chad Trujillo\n\nChadwick Aaron Trujillo (nar. 22. listopadu 1973), známý spíše jako Chad Trujillo, je americký astronom, spoluobjevitel trpasličí planety Eris.\n\nTrujillo se specializuje na zkoumání oblasti Sluneční soustavy za oběžnou drahou Neptunu a prozkoumal oběžné dráhy mnoha transneptunických těles. V srpnu 2005 byl zveřejněn objev trpasličí planety Eris, na němž se podílel spolu s Michaelem Brownem a Davidem Rabinowitzem. Jednalo se o první objevené transneptunické těleso hmotnější než Pluto.\n\nTrujillo navštěvoval v Oak Park ve státě Illinois. Roku 1995 získal titul bakaláře v oboru fyziky na Massachusettském technologickém institutu, roku 2000 získal za svou práci na poli astronomie Ph.D. na Havajské univerzitě.\n\nPozději získal místo postdoktoranda na . Od roku 2003 pracuje na na Havaji, kde se věnuje studiu Kuiperova pásu a vnějších částí Sluneční soustavy.\n\nTrujillo objevil několik transneptunických těles. Jedno z nich, Eris, bylo zpočátku mnohými, včetně jeho, považováno za desátou planetu, ale Mezinárodní astronomická unie jí přiřadila nový status trpasličí planety.\n\nMezi jeho objevy patří:\n\n"}
{"id": "308773", "url": "https://cs.wikipedia.org/wiki?curid=308773", "title": "Spenglerův pohár", "text": "Spenglerův pohár\n\nSpenglerův pohár (Spengler Cup) je pravidelně se konající turnaj v ledním hokeji, odehrávající se ve švýcarskem Davosu.\n\nJe nejstarším hokejovým turnajem na světě a jeho pořadatelem je švýcarský tým HC Davos. Účastníci turnaje jsou zváni právě tímto týmem. Hraje se tradičně v termínu mezi Vánoci a Novým rokem.\n\nZdroj: \n\nZdroj: \n\n"}
{"id": "308796", "url": "https://cs.wikipedia.org/wiki?curid=308796", "title": "Konciliarismus", "text": "Konciliarismus\n\nKonciliarismus (z latinského \"concilium\", sněm) nebo také konciliární hnutí je myšlenkový proud v rámci západního křesťanství, který pokládá za nejvyšší autoritu všeobecný sněm (koncil) a nikoli papeže, který se za jistých okolností musí koncilu podřídit. Hnutí se rozvinulo za velkého západního schizmatu ve 14. století a vyvrcholilo na koncilech v Kostnici a v Basileji. Naopak na pátém lateránském koncilu (1512–1517) byl konciliarismus odmítnut. Myšlenky konciliarismu však opět ožívaly, například v josefinismu a zejména na Druhém vatikánském koncilu (1962–1965).\n\nMyšlenka svrchovanosti církevních sněmů ve věcech víry se opírá o první společné jednání apoštolů, jak je líčí kniha Skutků (Sk 15,1-35; Ga 2,1-10). Vyhlásil ji sněm ve francouzském Arles roku 314 a zejména První nikajský koncil roku 325 v Nikaji. Myšlenka pak ožila v souvislosti s avignonským papežstvím (1305–1377). I když se papež Řehoř XI. (mimo jiné na naléhání císaře Karla IV.) roku 1377 vrátil z Avignonu do Říma, v následujícím roce vzniklo papežské schizma, kdy byli současně dva nebo i tři papežové, podporovaní různými panovníky. Bylo tedy zřejmé, že schizma může vyřešit jen obecný koncil. Po neúspěchu koncilu v Pise (1409) pak Kostnický koncil (1414–1418) roku 1415 tento názor dekretem \"Haec sancta\" schválil, schizma volbou Martina V. skutečně 1417 ukončil a v dekretu \"Frequens\" předepsal pravidelné svolávání církevních sněmů. Stejný názor potvrdil i následující koncil v Basileji a Ferraře (1431–1449). V dalším období však získali opět převahu zastánci papežské svrchovanosti a Pátý lateránský koncil (1512–1517) konciliarismus odmítl a odsoudil, což také přispělo k roztržce s německou reformací.\n\nMezi hlavní zastánce radikálního konciliarismu patřili například Marsilius z Padovy a William Ockham. Argumentovali tím, že církev je sbor věřících, jíž Kristus slíbil svoji trvalou podporu (viz Mt 28,20), a která se tedy – na rozdíl od jednotlivce – nemůže mýlit. Jejich odpůrci tuto argumentaci odmítali s odkazem na jiná místa v evangeliích, kde Ježíš svěřuje církev přímo apoštolu Petrovi (Mt 16,18; J 21,15). Jiní významní teologové, například kancléři pařížské univerzity Pierre d'Ailly a Jean Gerson (známí z procesu s Janem Husem) nebo později Mikuláš Kusánský, nicméně konciliární myšlenku zastávali jako výraz jednoty církve, ne jako oslabení papežství.\n\nRadikální konciliarismus Marsiliův a Ockhamův byl totiž také pokračováním boje o investituru, snahou oslabit nezávislost církve na panovnících a pořídit ji vznikajícím absolutistickým státům. Na jedné straně francouzští králové, kteří se nechtěli smířit se ztrátou vlivu v Avignonu, na druhé straně němečtí císařové – s čestnou výjimkou Karla IV. – usilovali o to, aby se biskupové opět dostali do podřízeného postavení, což se později také stalo vznikem národních církví v reformaci. Z podobného důvodu podporoval konciliární snahy i rakouský josefinismus a italské protipapežské hnutí v 19. století. Na to reagoval První vatikánský koncil vyhlášením papežské neomylnosti. Konciliární myšlenka je stále živá ve východní církvi, je blízká anglikánské církvi a podporuje ji i řada soudobých teologů, například Hans Küng. V umírněné podobě ji vyjádřil Druhý vatikánský koncil v dekretu \"Lumen gentium\", její konciliaristický výklad však omezil papež Pavel VI.\n\n\n\n"}
{"id": "308816", "url": "https://cs.wikipedia.org/wiki?curid=308816", "title": "Řidič kamionu", "text": "Řidič kamionu\n\nŘidič kamionu, běžně označovaný jako kamioňák, je osoba, která si pracuje jako řidič nákladního vozu nad 12 tun - kamionu, obvykle jde o návěsovou soupravu, skříňové vozidlo, nebo sklápěčku.\n\nŘidiči kamionů poskytují základní služby pro industrializované společnosti převážením hotových výrobků a surovin napříč zemí, obvykle do a z výrobních závodů, maloobchodu a distribučních center. Řidiči kamionů jsou rovněž odpovědní za kontrolu svých vozidel po mechanické stránce a všeho, co se týká bezpečného provozu vozidla. Existují spolky a kluby, pořádají se vlastní srazy a mají vlastní internetové komunity a fóra.\n\nExistují dva hlavní typy zaměstnání řidiče kamionů:\nFiremní řidiči jsou zaměstnanci konkrétní přepravní společnosti a řídí kamiony, které vlastní jejich zaměstnavatel. V kontinentální Evropě je to majoritní způsob provozování nákladní autodopravy.\n\nŘidiči-majitelé jsou rozšíření spíše v anglosaských zemích (tam se nazývají Owner-operators nebo zkráceně O / O), jsou jedinci, kteří vlastní nákladní auta se kterými jezdí a mohou jezdit buď na základě nájemní smlouvy s větší přepravní společností často k tahání jejich návěsů nebo jezdí pro řadu společností jako nezávislí dodavatelé.\n\nV České republice jezdí řidič vnitrostátní dopravu, mezinárodní dopravu ( zkratka MKD) nebo jejich kombinaci. U vnitrostátní přepravy se většinou řidič vrací každý den domů, zatímco u MKD odjíždí na týdenní, někdy ovšem i třítýdenní turnusy a kamion se tak stává jeho bydlištěm, kde i spí a vaří si.\n\nV Evropské unii pracovní dobu řidičů v nákladní dopravě upravuje nařízení EHS č. 561/2006, která vstoupila v platnost 11. dubna 2007, mimo EU se řidič řídí dohodou AETR. Nepřerušená doba řízení nesmí přesáhnout 4,5 hodiny. Po 4,5 hodinách jízdy musí mít řidič přestávku po dobu nejméně 45 minut. Nicméně tato může být rozdělena do dvou částí, z nichž první nejméně 15 minut a druhá nejméně 30 minut. Během jedné pracovní doby, to je mezi dvěma Dennímy odpočinky, nebo mezi jednim Denním odpočinkem a Týdenním odpočinkem může být Denní doba řízení 9 hodin, dvakrát týdně může být 10 hodin. Běžná Denní doba odpočinku je 11 hodin, může být rozdělena na dvě části, z nichž první část musí být nejméně 3 hodiny v kuse a druhá část nejméně 9 hodin v kuse. Mezi dvěma týdenními dobami odpočinku může řidič zkrátit Běžnou Denní dobu odpočinku na 9 hodin, a to 3x. V průběhu každých 24 hodin po skončení předchozí denní nebo týdenní doby odpočinku musí mít řidič novou denní dobu odpočinku. Týdenní doba řízení nesmí přesáhnout 56 hodin. Kromě toho řidič nesmí přesáhnout 90 hodin řízení za dva týdny po sobě následující. A ještě Týdenní doba odpočinku je 45 hodin, může být zkrácena na 24 hodin. Ve kterýchkoli dvou po sobě následujících týdnech musí mít řidič\n\n— dvě běžné týdenní doby odpočinku nebo\n\n— jednu běžnou týdenní dobu odpočinku a jednu zkrácenou dobu odpočinku v celkové délce 24 hodin. Zkrácení však musí být vyrovnáno odpovídající dobou odpočinku vybranou v celku před koncem třetího týdne následujícího po dotyčném týdnu.Týdenní doba odpočinku musí začít nejpozději po uplynutí šesti 24hodinových časových úseků od skončení předchozí týdenní doby odpočinku.\n\nU dohody AETR je oproti Nařízení řada odlišností. Hlavní je, že u dvoučlenné posádky smí mít posádka výkon maximálně 22 hodin a musí následovat 8 hodinový odpočinek, zatímco u Nařízení je to 21 hodin a následovat musí 9 hodinový odpočinek. Dále potom není předepsáno, jako u Nařízení, že první přestávka, v rámci 4,5 hodinového výkonu musí být 15 minut a druhá 30 minut. Rozdíly mezi NR 561/2006 a AETRem ohledně dob řízení, přestávek a odpočinků už nejsou od září 2010, kdy byl AETR novelizován.\n\nVe Spojených státech jsou řidiči omezeni maximální dobou 11 hodin jízdy v nepřerušeném čtrnáctihodinovém období, po kterém pak musí následovat odpočinek po dobu alespoň deseti po sobě jdoucích hodin. Řidiči zaměstnaní v tzv. \"denním provozu\" nesmí řídit více než 70 hodin v jakoukoli dobu během osmi po sobě jdoucích dnů.\n\nŘidiči musí vést denně 24hodinový deník \"Record of Duty\", kde musí dokumentovat všechny doby jízd a odpočinku. Záznamy musí být neustále udržovány aktuální. Záznamy z posledních 7 dní ponechá řidič v kamionu, aby je mohl předložit na vyžádání při silniční kontrole.\n\nElektronický tachograf, který může mimo jiné zaznamenávat doby, kdy je vozidlo v pohybu, nebo zastaveno je v USA nepovinný, ale federální orgány uvažují o změně zákona tak, aby byly povinné.\n\nV Austrálii, musí mít řidiči nákladních automobilů a nákladních souprav s hrubou hmotností vozidla nad 12 tun, odpočinek po dobu 30 minut každých 5 hodin a minimálně 10 hodin spánku za každých 14 hodin práce (do niž se započítává řízení i ostatní pracovní povinnosti). Po 72 pracovních hodinách (do čehož se nezahrnuje čas strávený odpočinkem nebo spánkem), musí řidič strávit 24 hodin mimo jeho vozidlo. Řidiči kamionů musí vést deník dokumentující hodiny i kilometry strávená jízdou.\n\nPo skončení hospodářské krize se v Česku začal projevovat nedostatek řidičů. V roce 2016 podle Česmadu chybělo českým dopravcům asi 5000 řidičů.<ref name=\"www.ceskatelevize.cz/ct24/domaci/2044088-v-cesku-chybi-6000-ridicu-kamionu-v-usti-pro-ne-otevrou-specialni-obor\"></ref> Jednou z příčin je konkureční boj, který srazil ceny za přepravu nad hranici nákladů. Ročně odchází z Česka do zahraničí asi 7000 řidičů a asi 7000 jich odchází do důchodu.<ref name=\"zpravy.aktualne.cz/ekonomika/kdo-nam-to-doveze-v-cesku-ubyvaji-ridici-odchazeji-do-zahran/r~481330501f8a11e7afda0025900fea04\"></ref> Protože práce řidiče je riziková a za nízký plat, mladí lidé o práci řidiče nemají zájem a nedělají si ani řidičské průkazy na autobusy a kamiony, takže mladí řidiči nestačí ty odcházející nahrazovat. Svůj podíl na nedostatku řidičů má i ukončení základní vojenské služby, kde si hodně mladých mužů řidičský průkaz udělalo a získali tam i praxi.\n\nJako reakci na nedostatek řidičů v Ústeckém kraji naplánovali od podzimu 2017 otevření oboru řidič kamionu.\n\nŘidiči kamionů byli zobrazováni v mnoha filmech, jako například \"They Drive By Night\" (1940) (česky: \"Jezdci noci\"), ale stali se obzvláště populární téma v populární kultuře v sedmdesátých letech po vydání \"White Line Fever\" (česky: \"Muž v kamiónu\") a hitu \"Convoy\" od CW McCalla, obojí v roce 1975. Hlavní postavou filmu \"Convoy\" byl řidič kamionu známý pouze podle jeho volacího znaku na krátkovlnné vysílačce - \"Rubber Duck\". O tři roky později, v roce 1978, začal být promítán film se stejným názvem. V roce 1977 vznikl další film \"Smokey and the Bandit\" (česky: \"Polda a bandita\"), který se točí kolem eskapády řidiče kamionu a jeho kamaráda při převážení nákladu piva přes státní hranice. \"Smokey and the Bandit\" měl ještě dvě pokračování. 1978 film \"F.I.S.T.\" (česky: \"P.Ě.S.T.\") byl smyšlený příběh odborového sdružování přepravního průmyslu ve 20. století, zatímco o budoucnosti v řízení nákladních aut spekuloval film \"Space Truckers\" (česky: \"Vesmírní trakeři\") v roce 1996. V tomto filmu se přeprava nákladů rozvine z planetární na meziplanetární.\n\nŘidiči kamionů byli také vyobrazeni v takových filmech jako \"Duel\", \"Joy Ride\", \"Breakdown\", \"Hitcher\" a \"Supergirl\". Ve filmu \"Superman II\" scénář říká, že násilník, který zbil Clarka Kenta, když ztratil svou sílu, byl řidič kamionu, ale nic ve filmu tomu nenasvědčuje. Je pouze vidět muž při stravování v restauraci bez jakékoliv zřejmé indikace jeho povolání.\n\n\"B.J. and the Bear\" byl televizní seriál znázorňující řidiče kamionu a jeho společníka šimpanze. Další film byl \" Movin'On\", v hlavních rolích Claude Akins a Frank Converse. Trucker Buddy je roztomilý (i když trochu děsivý) kamioňák, který vystupuje v \"The Mediocre Show\". Tato postava by neměla být zaměňována s Trucker Buddy (zkratka: T.B.I.) - neziskovou mezinárodní organizací [www.truckerbuddy.org], která spojila řidiče kamionů do týmů s žáky základní školy 2-8 tříd. Řidiči posílají týdně pohlednice a píšou dopisy popisující autodopravu, jejich životní styl a cestování a někdy dokonce probíhají návštěvy tříd, takže děti mohou potkat \"jejich řidiče\" osobně a vidět velké soupravy zblízka. T.B.I. byla založena v roce 1992 a nyní v ní má členství téměř 4000 řidičů s třídami po celé Severní Americe, Austrálii, Novém Zélandu a Islandu.\n\nDne 17. června 2007 začala televizní stanice History Channel vysílat pořad \"Ice Road Truckers\" (v ČR vysílaný pod názvem \"Trucky na ledě\") - dokumentární televizní seriál s prvky reality show, kdy filmaři doprovází řidiče kamionů při cestě po ledových stezkách (zmrzlá jezera v polovině zimy), v Severozápadních teritoriích Kanady během dopravy prostředků a zařízení pro diamantové doly v této oblasti. Zajímavostí je, že jedna z hlavních postav (Vlad Pleskot - majitel firmy VP Express), je narozen v ČR. Jeho biografii je možno zhlédnout na firemních web stránkách.\n\n\n"}
{"id": "308852", "url": "https://cs.wikipedia.org/wiki?curid=308852", "title": "Whopper", "text": "Whopper\n\nWhopper je název hamburgeru, hlavního produktu řetězce restaurací rychlého občerstvení Burger King.\n\nPůvodní Whopper obsahuje grilované čtvrtlibrové (113,4 g) hovězí maso, žemli se sezamovým semínkem, majonézu, hlávkový salát, rajče, okurky, kečup a nahrubo krájenou cibuli. Volitelnými ingrediencemi může být americký sýr, slanina, hořčice nebo papričky jalapeño.\n\nWhopper vytvořil v roce 1957 zakladatel firmy Burger King James McLamore a prodával jej po 37 centech. \n"}
{"id": "308856", "url": "https://cs.wikipedia.org/wiki?curid=308856", "title": "Super six 2008", "text": "Super six 2008\n\nSuper six 2008 byl čtvrtý ročník poháru vítězů nejlepších šesti evropských hokejových lig – Super six. Turnaj se konal v Petrohradě od 10. ledna do 13. ledna.\n\n\nMistři šesti nejlepších hokejových lig v Evropě byli rozlosováni do dvou skupin po třech mužstvoech, které se utkaly ve skupině každý s každým. Skupiny byly pojmenovány po legendárních hokejistech Ivanu Hlinkovi a Alexandru Ragulinovi. Vítězové obou skupin se následně utkali o celkové prvenství ve finále.\n\n\n\n\n\n\n\n"}
{"id": "308857", "url": "https://cs.wikipedia.org/wiki?curid=308857", "title": "Preference", "text": "Preference\n\nPreference (z latinského \"prae-feró\", dávám přednost, stavím do popředí) znamená česky přednost, kterou lidé dávají tomu, co preferují. Pojem se užívá všude tam, kde je možnost více méně svobodné volby nebo výběru.\n\nVolební preference vyjadřovaná v procentech je statisticky odhadovaný podíl hlasů pro určitou politickou stranu nebo kandidáta ve všeobecných volbách. Zjišťuje se výběrovým šetřením na určitém vzorku voličů a je tedy zatížena jistou neurčitostí. Volební preference jsou důležitým atributem před volbami, jelikož mohou plnit jakousi úlohu sebenaplňujícího se proroctví a značně ovlivňovat volbu občanů. Obzvláště velký vliv mají volební preference v předvolebním období, kdy může špatný výsledek okolo 5 % hlasů (volební klauzule v ČR) znamenat drtivý propad strany. V České republice zpracovávají volební preference a modely především následující společnosti: CVVM, Median, Kantar CZ, Sanep či STEM. Přehledně lze volební preference sledovat na srovnávacím serveru České volby.\n\nKromě toho se hovoří o preferenci veřejné hromadné dopravy, tj. o opatřeních na její podporu, o sexuální preferenci a podobně.\n\nZvláštní význam má pojem preference při průzkumu trhu, v reklamě a v mikroekonomii, kde se hovoří o preferencích spotřebitelů při nákupu zboží. Pokud se formuluje matematicky, vytváří úplné, reflexivní a transitivní uspořádání nad množinou voleb. Protože volbu mohou ovlivňovat i další okolnosti, rozlišuje se preference slabá, jež na nich závisí, a silná nebo dokonce absolutní, jež na nich nezávisí. V této oblasti se často používají i metody teorie her.\n\n\n"}
{"id": "308859", "url": "https://cs.wikipedia.org/wiki?curid=308859", "title": "Kergueleny", "text": "Kergueleny\n\nKergueleny (), řidčeji Kerguelenovy ostrovy, jsou jeden z pěti distriktů francouzského zámořského teritoria s názvem Francouzská jižní a antarktická území (TAAF), které je přidruženým územím Evropské unie. Ostrovy nikdy nebyly trvale obydleny.\n\nSouostroví Kerguelenovy ostrovy je tvořeno asi 300 ostrovy, ostrůvky i pouhými skalisky, z nichž největší Grande Terre s 6675 km² zabírá asi 92 % celkové rozlohy. Nacházejí se již v subantarktické oblasti Indického oceánu, od Afriky jsou vzdáleny 5300 km, od Austrálie 4800 km, na nejbližší pevninu Antarktidu je asi 2000 km. K nejbližšímu francouzskému území, Crozetovým ostrovům, je odtud 1300 km daleko. Vůbec nejblíže jsou neobydlená australská území Heardův ostrov a McDonaldovy ostrovy, jen 440 km. Rozkládají se zhruba na 49° jižní zeměpisné šířky a 70° východní zeměpisné délky.\n\nOstrovy se nacházejí na rozsáhlé Kerguelenské plošině která vznikla asi před více než 100 mil. let při konečném dělením Gondwany. Před 20 až 40 mil. roků se plošina potopila do hloubky 1 až 2 km a nad hladinou zůstalo jen pár ostrovů vulkanického původu, na nichž je podloží z 85 % tvořeno vyvřelým čedičem. Jako důkaz přetrvávající sopečné činnosti jsou fumaroly v západní části ostrova Grande Terre, kde je také nejvyšší vrcholek Mont Ross dosahující výšky 1850 m včetně více než desítky dalších převyšujících 1000 m.\n\nPobřeží hlavního ostrova Grande Terre je velice nepravidelné, rozeklané, plné fjordů, s množstvím poloostrovů oddělených jen malými vodními plochami. Je zajímavé, že na hlavním ostrově není žádné místo vzdáleno od pobřeží více než 20 km. V jeho středu ležící velký Cookův ledovec (asi 500 km²) i několik menších a hojné dešťové srážky udržují četná jezera a potoky dostatečně vodné. Ostatní ostrovy jsou většinou rozmístěny okolo hlavního ostrova. Druhý největší ostrov Île Foch s rozlohou 206 km² (3 % celkové plochy) s nejvyšším vrcholkem Pyramide Mexicaine 587 m n. m. leží stejně jako většina ostatních ostrůvků při severním nebo jižním pobřeží Grande Terre a jsou od sebe odděleny jen úzkými mořskými úžinami a zálivy. K dalším \"větším\" ostrovům ještě patří Île Hove (51 km²), Île Saint-Lanne Gramont (46 km²), Île Port (43 km²), Île Australia (37 km²), Île Longue (35 km²), Île l'Ouest (33 km²), Île Haute (25 km²) i souostroví Îles Nuageuses (16 km²) a Îles Leygues (10 km²). Poněkud osamoceně je umístěn drobný ostrůvek Îlot Solitaire asi 50 km západně a skupinka Îles Boynes 45 km jižně, ta je svým umístěním těsně pod 60. rovnoběžkou nejjižnějším francouzským ostrovem vůbec. Pro srovnání, celková plocha všech ostrovů je jen o trochu menší než Plzeňský kraj.\n\nPočasí na ostrovech je dáno jejích umístěním v oblasti antarktické konvergence, kde dochází k míšení teplých vod Indického oceánu se studenými vodami Jižního oceánu. Na ostrovech je průměrná roční teplota +4,5 °C, v nejteplejším lednu bývá asi +8 a v nejchladnějším srpnu jen +2 °C. Extrémy jsou od +20 do -10 °C. Srážek ve formě deště nebo sněhu je po celý rok hojně, průměrně 1000 mm (měřeno v Port-aux-Français), ale na západním pobřeží Grande Terre jsou ještě třikrát intenzivnější. Vlhkost vzduchu je trvale 70 až 80 %.\n\nHory jsou často zcela pokryty sněhem, který s nástupem dešťů rychle taje. Existuje několik stálých ledovců, jejichž objem se postupně zmenšuje. Obloha je často pokryta nízkými těžkými mraky a vanou tam téměř nepřetržitě silné západní větry o rychlostech do 50 km/h, při vichřicích ale dosahují i 150 až 200 km/h. Kolem ostrovů bývá silné vlnobití. Jsou běžné vlny vysoké 12 až 15 m. V přilehlém oceánu se ledové kry nevyskytují.\n\nOstrovy objevil při svých objevitelských plavbách 12. února 1772 francouzský kapitán Yves-Joseph Kerguélen-Trémarec na lodi Fortune a aniž u ostrovů vůbec přistál, zabral území pro Francii a po návratu do Paříže ostrovy nazval \"Jižní Francie\" a vylíčil je jako rozlehlou, úrodnou, zalesněnou a na vzácné kovy bohatou zemi a dostal tak souhlas pro další výpravu. U ostrovů vůbec jako prvý přistál až za několik dnů jeho souputník kapitán M. de Boiguéhenneuc s druhou lodí Gros-Ventre. Na podzim téhož roku byla vyslána k ostrovům výprava tří lodí s osadníky, které měly potíž u skalnatých, pustých ostrovů vůbec přistát. Úspěšný byl až důstojník de Rochegude, který dne 6. ledna 1773 vystoupil jako prvý na břeh ostrovů. Osádky lodí decimované kurdějemi a pustinami místo slibované \"Jižní Francie\" se vrátily ihned do Francie, kde byl Kerguelen pro klamání uvězněn. O čtyři léta později, v roce 1776, doplul k ostrovům britský objevitel James Cook a ostrovy případně pojmenoval Desolation. Dne 1. ledna 1893 byly Kergueleny prohlášeny oficiálně za francouzský majetek a byly pronajaty na 50 let bratrům Bossière.\n\nV roce 1840 zkoumal geologii ostrovů a prováděl pozorování zemského magnetismu James Clark Ross při své cestě do Antarktidy. V roce 1874 byl třemi vědeckými expedicemi pozorován přechod Venuše před Sluncem. V lednu 1902 byli na ostrovy vysazení němečtí výzkumníci a ponecháni tam až do dubna 1903, většina zemřela na beri beri (nedostatek vitaminu B1). V roce 1908 až 1908 a dále 1913 až 1914 ostrovy vědecky prozkoumal Raymond Rallier du Baty a jeho bratr Henry, vypracovali např. první kompletní mapy ostrovů. Ve čtyřech etapách mezi léty 1928 až 1952 zkoumali souostroví geologicky a geomorfologicky Edgar Aubert de la Rüe s manželkou Andree. Dne 21. listopadu 1924 byly Kerguelenovy ostrovy připojeny jako depandance k Madagaskaru.\n\nV průběhu let 1792 až 1909 sloužily ostrovy jako základny pro lov tuleňů a lachtanů. Mezi léty 1908 až 1929 byla na ostrovech zřízena norská velrybářská stanice. V létech 1913 až 1914 a 1922 až 1931 probíhaly neúspěšné pokusy s chovem ovcí.\n\nNa Kerguelenových ostrovech od pradávna ze savců žili jen ploutvonožci, tuleni a lachtani, kteří však byli v 18. a 19. století námezdními lovci nemilosrdně vybiti. Jestliže ostrovy utrpěly před stoletími škodu \"jen\" ekologickou vystěhováním původních savců, jsou nyní poškozovány přímo fyzicky zvířaty, která byla přivezena v uplynulých dvou stoletích.\n\nNejméně problematické je asi stádo 3500 ovcí, které volně žijí na Île Longue a Île de Haute kde slouží jako zásobárna masa pro vědecké expedice na ostrovech pobývající. Jejích reprodukční cyklus se ale plně nepřizpůsobil jižní polokouli a jsou problémy s velkou úmrtností jehňat, která se rodí do období nedostatku pastvy. Stojí za povšimnutí, že je to největší stádo na světe ovčího plemene Bizet. Na Île de Haute žije od roku 1959 již téměř 300 muflonů dovezených z Korsiky, pocházejí z jednoho páru. V okolí vědecké základny jsou dále kontrolovaně chováni koně, skot a prasata.\n\nV roce 1956 norsko-švédská výprava vysadila na Île Australia 10 sobů, kteří však jako dobří plavci brzy překonali mořskou úžinu a nyní jsou rozšířeni v počtu asi 4000 ks na ostrově Grande Terre, kde místy spásají vegetaci až na kámen. V roce 1874 byli na ostrovy přivezeni králíci, jako potrava pro potenciální ztroskotance. Králíci se prudce rozmnožili, hlavně na východě ostrova Grande Terre, kde způsobují značnou erozi půdy, ničí původní rostlinstvo spásáním a rozrušují mnohá ptačí hnízdiště svým neustálým hrabáním. Byly již činěny pokusy králíky vyhubit virologicky, podařilo se to jen místně, králíci se mnohde stali rezistentní. Přesto je likvidace králíků stále na programu.\n\nNa ostrovy byly v minulosti dovezeny kočky aby pochytaly z lodí uniklé myši a krysy, kočky ale postupně pomřely. Nově byly kočky na hlavní ostrov vysazeny opět v roce 1950 za stejným účelem, dnes jich je zdivočelých asi 3500 kusů. Kočky krysy zlikvidovaly, myši již chytají málo, králíky jen o něco více, ale v hnízdících sezonách velice často loví vyváděná ptáčata; předpokládá se, že jich zabijí téměř milion ročně. Do místních řek byli nasazeny i lososovité ryby pstruzi, siveni a lososi, které nepříznivě ovlivňují vodní bezobratlovce, sladkovodní ryby tam předtím žádné nežily. Na ostrovech se nevyskytují plazi ani obojživelníci. Létajícího hmyzu tam mnoho není, v posledních létech se na ostrovy dostaly poměrně teplomilné mouchy bzučivky obecné (\"Calliphora vicina\"), které se zřejmě místním podmínkám dobře přizpůsobily. Rozšířili se i nepůvodní nelétaví brouci \"Oopterus soledadinus\" a švábi \"Anatalanta aptera\".\n\nAčkoliv se Kerguelenovy ostrovy lidem jeví jako neúrodné, chladné, větrné a neútulné, pro mnoho živočichů spojených svým životem s mořem jsou to právě ta vhodná místa na zahnízdění i vyvedení mláďat. V současnosti se dělá hodně pro zdravou přírodu ostrovů, např. část Kerguelen nenapadená introdukovanými savci je vyhlášena za přírodní rezervaci. Z ploutvonožců po jatkách v 18. a 19. století se na ostrov opět vrací hnízdit tuleni rypouš sloní (\"Mirounga leonina\") a tuleň leopardí (\"Hydrurga leptonyx\") a dále i lachtan antarktický (\"Arctocephalus gazella\"). Na ostrovech pravidelně hnízdí velká množství mořských ptáků. Hnízdí tam tučňák patagonský (\"Aptenodytes patagonicus\"), tučňák skalní (\"Eudyptes chrysocome\"), tučňák žlutorohý (\"Eudyptes chrysolophus\") a tučňák oslí (\"Pygoscelis papua\"), dále pět druhů albatrosů, deset druhů buřňáků, tři druhy buřňáčků, dva buřníci dva rybáci, a po jednom druhu kormorána, racka, štítonose a kachny. Mezi nejvzácnější patří ohrožené druhy albatros hnědý (\"Phoebetria fusca\") i albatros černobrvý (\"Thalassarche melanophrys\") a endemické druhy kormorán kerguelenský (\"Phalacrocorax verrucosus\") a ostralka kerguelenská (\"Anas eatoni\").\n\nNa ostrovech nerostou žádné keře nebo stromy. Převážnou část ostrova lze klasifikovat jako tundru na severním okraji subantarktického pásma.\nPůvodní vegetace ostrovů do nadmořské výšky 50 až 70 m se skládala převážně z hustých koberců miříkovité rostliny \"Azorella selago\" rostoucích samostatně nebo vytvářejících tzv. rohože vysoké až 1 metr prorostlé \"kerguelenským zelím\" \"Pringlea antiscorbutica\" z čeledi brukvovitých (které v minulosti svým vysokým obsahem kyseliny askorbové posloužily mořeplavcům jako ochrana proti kurdějím) a z porostu růžovité rostliny \"Acaena magellanica\". Dále byla nížinná vegetace vzácněji doplňována o \"Crassula moschata\" a \"Leptinella plumosa\". Další endemické rostliny pro subantarktické oblasti jsou polštářovitá \"Lyallia kerguelensis\" a lipnice \"Poa cookii\" a \"Poa kerguelensis\". K rozšířenějším původním bylinám ještě patří i \"Cotula plumos\", \"Colobanthus kerguelens\" a \"Uncinia compa\". Husté, kobercovité porosty jsou pro lidskou chůzi nepohodlné, ovšem pro mnohé druhy ptáků skýtají ideální podmínky pro hnízděn. Ve vyšších oblastech skály porůstají jen mechy a lišejníky, např. terčovníkem pohledným (\"Xanthoria elegans\").\n\nRozšířením králíků a sobů však tyto rostliny téměř vymizely, z původních rostlin zůstala zachována většinou jen \"Acaena magellanica\" doplněná o invazivní druhy jako pampeliška lékařská (\"Taraxacum officinale\"), rožec rolní (\"Cerastium arvense\"), starček obecný (\"Senecio vulgaris\") a ovsík vyvýšený (\"Arrhenatherum elatius\"). Okolí potoků a jezer jsou často podmáčená a vytváří se na nich tlustý bažinný porost s mechy a lišejníky, tato slatiniště mohou být i přes metr hluboká.\n\nNa rozdíl od řídké pozemní vegetace je mořská vegetace bohatší, v pobřežních vodách hodně rostou hnědé řasy \"Durvillaea antarctica\" a hlavně obří \"Macrocystis pyrifera\", která vytváří sloupce upletené z mnoha široce rozvětvených stélek a vyrůstá z hloubky 3 až 20 metrů až k mořské hladině. V oblastech rozšíření této řasy je plavba motorovými čluny nemožná, řasa zablokuje lodní šroub. Tyto řasy jsou domovem mnoha druhů bezobratlých živočichů. \n\nPo druhé světové válce měla Francie zájem udržet si toto opuštěné území pod svým vlivem, proto vyhověla požadavkům Mezinárodní meteorologické organizace (IMO) a v roce 1949 byla v chráněné zátoce poloostrova Courbet na východě ostrově Grande Terre zřízena prvá provizorní meteorologická stanice a v roce 1951 definitivní vědecká základna Port-aux-Français. V současnosti budovy této stanice již zabírají plochu 9000 m². Na stanici bývá od 60 lidí v zimě po 120 přes léto, kteří se zabývající mimo meteorologie i geomagnetismem, seismologií, geofyzikou, fyzikou ionosféry, biologií, zoologií i sledováním raket Ariane vypouštěných z Kourou ve Francouzské Guyaně. Při základně je malá kaple, nemocnice i sportovní centrum.\n\nPrůmysl nebo zemědělství na ostrovech neexistuje, není tam ani letiště. Veškerou dopravu v oblasti zajišťuje vědecká loď Marion Dufresne, která mimo vlastního oceánografického výzkumu zajišťuje zásobování i střídání výzkumníků na základně Port-aux-Français a udržuje 4krát ročně spojení s Francií. 28. března 2003 byly Kerguelenovy ostrovy začleněny do nově vzniklého distriktu Francouzská jižní a antarktická území. Nejsou tam trvale žijící obyvatelé, tudíž ani volené orgány samosprávy. Vše spravuje prefekt sídlící v Saint-Pierre na ostrově Réunionu podle pokynů francouzského Ministerstva pro zámoří v Paříži. Od roku 2019 jsou Kergueleny a okolní moře (souhrnná plocha 3 970 km²) společně s ostrovy Svatý Pavel a Amsterdam a Crozetovými ostrovy součástí světového přírodního dědictví UNESCO. \n\n\n"}
{"id": "308863", "url": "https://cs.wikipedia.org/wiki?curid=308863", "title": "Hádej, kdo jsem", "text": "Hádej, kdo jsem\n\nHádej, kdo jsem byl zábavný pořad televize Prima, ve kterém známé osobnosti hádají povolání neznámé osoby. Čtyřčlenná porota pomocí nápověd hádá povolání osoby, která přijde a napíše své jméno na tabuli. Následně je porotě řečena jednoduchá věta, která symbolicky charakterizuje dané povolání. Porota se následně pomocí otázek snaží povolání uhodnout. Za každý špatný tip, následně osoba, jejíž povolání je hádáno, obdrží určitou finanční sumu. Moderátorem pořadu je Petr Vondráček. Pořad je inspirovaný relací \"Inkognito\". Bývalý šéfredaktor zábavních pořadů televize Nova Ivan Rössler o něm v jednom rozhovoru řekl: „To je jeden z vůbec nejúspěšnějších zábavných pořadů na světě, který existuje už šedesát let, je to vůbec nejstarší televizní soutěž, co se v padesátých letech objevila v Americe. Vystupovala v něm spousta amerických celebrit, včetně prezidentů.“\n\n\nZdeněk Pohlreich, Yvetta Blanarovičová,Iveta Bartošová, Tomáš Klus, Jana Kratochvílová, Ewa Farna, Lucie Bílá, Pavel Kožíšek, Jiří Krampol, Daniel Nekonečný, Maroš Kramár, Václav Vydra, Helena Vondráčková, Lucie Vondráčková, Leona Machálková, Miloš Knor, Petr Havlíček, Emanuel Ridi, Michal David, Tomáš Matonoha, Filip Blažek, Igor Chmela, Igor Chaun, Aneta Langerová, Petr Kolář, Petr Šiška, Kamil Střihavka, Petr Kotvald, Jiřina Jirásková, a další...\n\nHádej, kdo jsem obdrželo díky diváckým hlasům v anketě TýTý ocenění za nejoblíbenější pořad v České republice a to v letech 2007 a 2008. Moderátor pořadu Petr Vondráček se stal v roce 2007 v téže anketě objevem roku.\n\n"}
{"id": "308869", "url": "https://cs.wikipedia.org/wiki?curid=308869", "title": "Operace Saturn", "text": "Operace Saturn\n\nOperace Saturn (prosinec 1942 - únor 1943) byla jedna z válečných operací Velké vlastenecké války, která navazovala na bitvu u Stalingradu.\n\nPo skončení operace sovětských vojsk pod krycím jménem Uran došlo k obklíčení německých vojsk u Stalingradu. Další operace byla naplánována ve směru na Rostov na Donu, kde mělo podle sovětských představ dojít k odříznutí německých vojsk na Kavkaze. Pokus Mansteinových tankových vojsk o proražení blokády obklíčených německých jednotek ve Stalingradu však znamenal komplikace pro další postup Rudé armády. Jeho vojska nadále operovala mezi Donem a Volhou a neumožňovala Sovětům podniknou rozhodný útok. Intenzita sovětských útoků se stupňovala a v prosinci 1942 již byla neudržitelná. Hitler si byl vědom, že by mu mohlo hrozit i zde obklíčení a proto vydal rozkaz k postupnému stažení svých jednotek z Kavkazu.\n\nSovětům se sice nepodařilo do konce roku 1942 dosáhnout vytyčeného cíle, ovšem postupně obsazovali další území a podařilo se jim zcela přerušit zásobovací trasy do obleženého Stalingradu. Tuto operaci nazvali jako \"Malý Saturn.\"\n\n"}
{"id": "308874", "url": "https://cs.wikipedia.org/wiki?curid=308874", "title": "Grumman E-1 Tracer", "text": "Grumman E-1 Tracer\n\nGrumman E-1 Tracer byl americký jednoúčelový letoun včasné výstrahy, který používalo americké námořnictvo od konce 50. let 20. století.\n\nLetoun byl odvozený od palubního transportního letounu Grumman S-2 Tracker vznikl jako náhrada typů Grumman AF Guardian a Douglas A-1 Skyraider. Počátkem 70. let byl ve službě sám nahrazen typem Grumman E-2 Hawkeye.\n\nE-1 Tracer byl odvozený od transportního typu Grumman C-1 Trader. Dalším příbuzným letounem, který měl stejnou koncepci, byl protiponorkový typ Grumman S-2 Tracker. Konstrukcí se jednalo o C-1, u který na vzpěrách nad trupem nesl radar Hazeltine AN/APS-82, krytý pod velkým radomem. Radar sloužil především pro sledování vzdušných cílů. Novinkou byl indikátor pohyblivých vzdušných cílů (Airborne Moving Target Indicator - AMTI), který umožňoval sledování nízko leticích cílů, které by dříve bylo obtížné odlišit od mořské hladiny.\n\nPro zachování stability byla původní jednoduchá ocasní plocha letounu nahrazena rozměrnější dvojitou. K prvnímu letu stroje došlo 17. prosinec 1956 v továrně Grummanu v Peconic river na Long Islandu. Letouny E-1 byly ve službě v letech 1958–1977. Dodnes se dochovalo pět kusů, které jsou všechny v amerických muzeích.\n\nGrumman E-1 Tracer byl podle starého označovacího systému námořnictva pojmenován Grumman WF a proto byla jeho původní přezdívka \"Willy Fudd\". Příbuzný typ S-2 Tracker byl dle starého systému označován S2F a přezdíván \"Stoof\". E-1, který vypadal jako S-1 s velkým radarem nad trupem se proto přezdívalo \"Stoof with a Roof\".\n\n\n\n\n\n"}
{"id": "308875", "url": "https://cs.wikipedia.org/wiki?curid=308875", "title": "Sršeň obecná", "text": "Sršeň obecná\n\nSršeň obecná (\"Vespa crabro\") je největším evropským zástupcem jedovatého sociálního blanokřídlého hmyzu z čeledi sršňovitých. Žije v mírných oblastech Evropy a Asie, zavlečena byla i do Ameriky.\n\nStavbou těla se podobá běžnějším vosám, je však větší a poněkud jinak zbarvená. Dosahuje délky 18–35 mm. Na těle se střídá žlutá, černohnědá a cihlová barva. Většinou v dutinách stromů si staví oválné papírové hnízdo, které může měřit v průměru až 80 cm. Žije ve společenstvech, která mohou čítat až okolo 1700 jedinců. Ta tvoří samice (královny), dělnice, samci a nedospělí jedinci. Samice a dělnice mají silná kusadla a žihadlo s jedem, samcům žihadlo chybí a kusadla mají měkčí.\n\nJe dravým druhem, své larvy krmí různým hmyzem, především mouchami, můrami, vosami, včelami, cikádami a vážkami, případně pavoukovci. Dospělci se živí většinou sladkou šťávou z ovoce, květů a mízou stromů, ovšem královna krátce po probuzení z hibernace konzumuje hmyz, aby získala bílkoviny.\n\nPokud není podrážděná, nechová se sršeň agresivně a lidí si nevšímá ani v blízkosti hnízda. Její jed sice působí značnou bolest, ale je poměrně slabý, například v porovnání se včelím. Někteří lidé považují sršeň za škůdce (kvůli tomu že požírá včely a zralé ovoce) a za obtížný hmyz (z obavy před žihadlem).\n\nSršeň obecná je zástupcem blanokřídlého hmyzu ze skupiny štíhlopasých, z čeledi sršňovití (či vosovití). Tato čeleď zahrnuje černo-žluto-oranžově zbarvené vosy, jak samotářské, tak sociální. Patří do rodu \"Vespa\" (sršeň), který zahrnuje asi 22 žijících a několik fosilních druhů. Druh je člověku znám dlouhou dobu, vědecky byl popsán a zařazen již v díle Carla Linného \"Systema naturae\". V rámci rodu \"Vespa\" vytváří sršeň obecná skupinu nazvanou \"crabro\". Do ní patří ještě \"Vespa dybowskii\", jenž je zároveň občasným sociálním parazitem sršně obecné. Obě sršně jsou jak morfologicky tak geneticky úzce spřízněné. Jejich příbuznými druhy v rámci jednoho kladu jsou sršeň východní (\"V. orientalis\"), \"V. mocsaryana\" a \"V. affinis\".\n\nSršeň obecná má několik barevných variant a jim odpovídajících poddruhů:\n\nSršeň obecná je oproti běžným vosám větší a mohutnější. Královny (plodné samice) dosahují velikosti 25 až 35 milimetrů, dělnice 18 až 25 milimetrů a samci 21 až 28 milimetrů. Má dvě velké složené oči ledvinovitého tvaru s výrazným výřezem umístěné po stranách červenavé hlavy. Mezi nimi má tři jednoduchá očka (\"ocelli\"). Samčí tykadla jsou větší a mají 13 segmentů, zatímco samičí mají segmentů 12. Samičí zadeček má 6 článků, zatímco samčí má článků 7. Samčí zadeček má oblé zakončení, zatímco zadeček samic a dělnic je špičatý a obsahuje žihadlo. Disponuje dvěma páry blanitých křídel, protkanými žilnatinou a spojenými řadou háčků. Přední pár je výrazně větší. Křídla skládá sršeň rovně nad tělem. Tělu dominují v zásadě tři barvy – sytě žlutá, tmavě hnědá (až téměř černá) a cihlově červená. Žlutá má obvykle tmavší odstín, než je typické u vos rodu \"Vespula\".\n\nVe střední Evropě se vyskytují dva různě zbarvené poddruhy. \"Vespa crabro germana\" má v přední svrchní části středohrudi dva světlé červenavé sbíhavé pruhy, kdežto u poddruhu \"Vespa crabro crabro\" pruhy chybějí a svrchní část středohrudi je celá tmavě zbarvena.\n\nZákladním sršním smyslem je zrak. Tento hmyz disponuje velkýma složenýma očima, která sice neumožňují vidět tak ostře jako například člověk, ale na druhou stranu dokáží zaznamenat i zcela nepatrný pohyb. Oči pokrývají zorné pole o úhlu blížícím se 360°. Frekvence nervových vzruchů přenášených z oka do mozku dosahuje 200 impulzů za sekundu, což je zhruba osmkrát více než u člověka. Barevné spektrum, které sršeň vnímá, je oproti lidskému rozšířeno o ultrafialové, což je důležité kvůli potravě a rozmnožování.\n\nDůležitým smyslem při vyhledávání potravy je pro sršně čich. Podobně jako ostatní blanokřídlí dokáže zachytit svými receptory i nepatrné množství aromatických chemických sloučenin zvaných estery (např. methyl-butyrát či butyl-acetát), vylučovaných zrajícím ovocem. Sršeň má vyvinutý rovněž hmat a sluch. Tykadla samců plní důležitou hmatovou a čichovou funkci při vyhledávání partnerky.\n\nDnešní světová populace sršní pochází zřejmě z východní Asie. V této oblasti žije 11 druhů, což značí nejvyšší druhovou pestrost ze všech světových regionů. Sršeň obecná obývá značnou část Evropy a Asie v pásu, který se táhne od Britských ostrovů až po Japonsko. Zavlečena byla i do Severní Ameriky. Prvně byla pozorována roku 1840 ve státě New York, odkud se rozšířila do dalších států USA a některých provincií Kanady. Začátkem třetího tisíciletí byl výskyt sršně obecné potvrzen i ve Guatemale.\n\nŽije převážně v doubravách, lužních lesích, parcích, příp. sadech, kde vyhledává dutiny stromů. Nevyhýbá se ani lidským obydlím: vyhovují jí zejména opuštěné tmavé a klidné půdní prostory, kůlny atp. Nepohrdne ani zastíněnými, před deštěm chráněnými zákoutími zdí. Vyskytuje se na loukách s vysokými rostlinami z čeledi miříkovitých (bolševník velkolepý, mrkev obecná aj), hojná je v porostu zlatobýlu. V těchto stanovištích loví kořist.\n\nPlodná samice neboli královna se probouzí z hibernace od cca 10. dubna do začátku května, obvykle to bývá okolo 25. dubna. Brzy poté začíná s hledáním místa pro stavbu nového hnízda – staré hnízdo nikdy znovu nevyužívá (zřejmě kvůli parazitům). Za potravu ji zprvu slouží především míza a šťáva z rašících dřevin. Bílkoviny, jež jsou nutné k probuzení vaječníků, získává lovem hmyzu. Nové hnízdo zakládá obvykle v první polovině května. Nejčastějšími místy, kde hnízda staví, jsou dutiny stromu, méně často pak jiná místa nad zemí, výjimečně využívá i podzemní prostory. Královna staví první plástev hnízda ze směsi ztrouchnivělého dřeva a slin. To je přilepeno pevnou stopkou k podkladu a vchod směřuje vertikálně dolů. Kolem pláství s šestibokými buňkami postupně staví několikavrstvý ochranný obal. Do buněk, jejichž průměr je zpočátku asi 8 mm, ale s rozvojem hnízda se zvětší až na 10 mm, a jejichž otvory směřují dolů, klade královna vajíčka a sama se stará o larvy. Sršní larvy jsou v buňkách poměrně aktivní a škrábáním o papírovinu se domáhají krmení. Vylíhlé dělnice (první se objevují v červnu) postupně přebírají starost o potomstvo a rozšiřují hnízdo.\n\nHnízdo se postupem času rozšiřuje na několik poschodí (pláství). Je stavěno z jemné i hrubší papíroviny. Plně rozvinuté velké hnízdo může mít okolo 1700 členů (vajíčka, larvy, kukly a dospělci dohromady), z čehož je asi 900 dělnic. Běžné hnízdo je ovšem podstatně menší, počet dělnic v něm dosahuje vrcholu v polovině září a čítá obvykle asi 190 jedinců. V době letních veder často musejí dělnice umělou ventilací udržovat v hnízdě přijatelnou teplotu. Dělají to tak, že ve voleti přinášejí kapky vody, tou zvlhčují papírovinu a máváním křídel zvyšují odpar a snižují teplotu. Pokud není místo pro původní hnízdo dostatečně velké či se ukáže jinak nevhodné, může dojít k přesunu kolonie a k postavení hnízda nového (například v centrálním Japonsku bylo podle průzkumu z 80. let 20. století více než 50 % hnízd přesunutých).\nDělnice nepřetržitě hlídají vchod do hnízda. Po vylétnutí mladých královen a samců hnízdo postupně zaniká. Dělnice přestávají krmit larvy, ty chřadnou a umírají. Na podzim vynášejí sršně z hnízda nedozrálý plod a mrtvé larvy. Dělnice také postupně umírají a poslední z nich hynou s příchodem nízkých teplot nejpozději začátkem listopadu.\n\nSpolečenstvo sršní je založeno na určité kastovní hierarchii. V čele stojí královna (plodná samice). Dále zde existuje kasta dělnic a od konce léta i mladých plodných samic (budoucích královen) a samců.\n\nKrálovna se pozná již v larválním stadiu – její vývoj trvá déle, neboť musí být vykrmena do větších rozměrů. I její buňka získává již při stavbě větší rozměr. V jednom hnízdě je vyprodukováno celkem asi 50 až 200 královen (Michael Archer uvádí průměr 202 královen na hnízdo). Královna klade vajíčka obvykle sama, dělnice však jsou plodné a někdy se stává, že začnou rovněž klást vajíčka. Ta však brzy objeví ostatní dělnice a téměř vždy je zlikvidují. Dříve se mělo za to, že kastovní systém a nucenou neplodnost dělnic udržuje královna vylučováním feromonů, ale nejnovější výzkumy ukazují, že jde o vlastní iniciativu dělnic. Systému se říká kontrola dělnic (\"worker policing\") a funguje tak, že dělnice se navzájem hlídají a kolektivně si vynucují svou sterilitu, aby nedošlo k plýtvání jejich vzácné energie v boji o to, kdo bude klást vajíčka. Výsledkem by zřejmě byl rozpad společenstva a pravděpodobná nižší úspěšnost v boji o přežití. Nicméně jestliže královna zahyne, dozrají některým dělnicím vaječníky a následně kladou neoplozená vajíčka, z nichž se líhnou samci.\n\nKrálovny se někdy pokoušejí uzurpovat hnízdo jiných královen. Toto chování se nazývá vnitrodruhový sociální parazitismus či vnitrodruhová usurpace. Dochází k tomu především v rané fázi vývoje hnízda, kdy je v hnízdě jen málo dělnic nebo ještě žádné. Cizí královna se snaží napadnout a vyhnat či zabít královnu původní. Její taktika je obvykle následující: dlouho pozoruje hnízdo, sonduje u vchodu. Přitom se často dostane do křížku s jednotlivými dělnicemi, které se snaží zabít, aby oslabila obranu. Jestliže je dělnic víc, útočící královna jimi může být usmrcena. Pokud se původní královna vydá bránit hnízdo, je napadena a dojde k boji královen na život a na smrt. Někdy usurpátorka vnikne přímo do hnízda, kde obvykle podlehne přesile dělnic.\n\nObčas nastane situace, kdy cizí královna adoptuje kolonii, která z nějaké příčiny přišla o svou původní královnu. Některé dělnice mohou reagovat agresivně, ale většinou ji přijmou za vlastní.\n\nZ vajíčka se larva vylíhne asi po 5 až 8 dnech. Následně bývá 12 až 14 dní intenzivně krmena, načež se zakuklí. Dospělci se líhnou po 13 až 15 dnech. Celý cyklus tedy v průměru probíhá něco přes 30 dní (dlouhodobý průměr je 32,4 dne). Vývoj královen trvá o několik dní déle, než vývoj dělnic, nejčastěji to je 37 dní. Úmrtnost larev bývá nejprve kolo 12 až 13 %, ale během larválního vývoje a po vylíhnutí nových samců a královen se rapidně zvýší na konečných 100 % vlivem zanedbávání krmení a kanibalismu (larvami dělnicemi jsou někdy krmeny larvy budoucích pohlavních dospělců).\n\nDělnice mají na starost veškerý chod hnízda, kteroužto povinnost postupně přeberou od královny. Jejich hlavním úkolem je opatřovat potravu pro larvy, bránit hnízdo před vetřelci, udržovat v něm přiměřenou teplotu a vlhkost, opravovat ho a postupně ho rozšiřovat. Doba života dělnic se pohybuje od několika málo dní po více než 40 dní. Průměrně žijí asi 16 až 20 dní.\n\nKasta samců se vyznačuje mnohými zvláštnostmi. Samce lze dobře rozpoznat díky dlouhým černým zahnutým tykadlům a oblému zadečku. Samci neloví, určitou dobu po vylíhnutí bývají krmeni, ale ne tak důkladně jako samice. Zapojují se však do práce v hnízdě – odebírají kořist od dělnic a krmí larvy, větrají, případně ochlazují hnízdo a odklízejí zbytky. Průměrné hnízdo vyprodukuje okolo 340 samců.\n\nDělnice jsou aktivní přibližně 22 hodin denně. Jsou schopny létat a lovit i v noci (jako jeden z mála druhů sršní rodu \"Vespa\", rod \"Provespa\" jsou naopak noční sršně), nevadí jim ani mírný déšť. Odpočívají tak, že náhle upadnou do stavu naprosté strnulosti trvající asi půl minuty, což zopakují asi 20krát až 25krát za noc. Čerstvě po vylíhnutí zůstávají v hnízdě, přičemž nejprve odpočívají a čekají, až se jim zpevní kutikula. Druhý den se již zapojují do práce v kolonii - krmí plod, staví buňky, větrají a hlídají. Po 3 až 4 dnech začínají létat mimo hnízdo a přinášet zásoby. Japonský specialista na sociální vosy Makoto Matsuura pozoroval v červnu a červenci aktivitu dělnic v jedné kolonii. Analyzoval celkem 1033 letů. Z nich v 57 % přinesly dělnice tekutinu (různé šťávy), ve 13 % kořist, v 17 % vlákninu (celulózu) a v 7 % vodu. 5 % dělnic se vrátilo do hnízda bez pozorovatelného nákladu. Zajímavá je aktivita královen. Před vylíhnutím prvních dělnic tráví královna 70 % času mimo hnízdo, 25 % času pracuje v hnízdě a 5 % času odpočívá. Nicméně poté, co starost o zásobování převezmou dělnice, tráví 98 % času královna odpočinkem a zbývající procenta klade vajíčka nebo se krmí.\n\nLarvy jsou masožravé, dělnice jim musí nosit potravu, což jsou nažvýkané části různých zástupců hmyzu. Největší podíl sršní kořisti tvoří dvoukřídlí následovaní motýly, vosami a včelami. Sršně obecné jsou v rodu \"Vespa\" označováni jako „částeční specialisté“ (další jsou „generalisté“ a „specialisté“), co se preference kořisti týče. Některé genetické linie sršní se mohou zaměřovat na vosy, jiné na včely. V Japonsku tvoří 95 % potravy sršní obecných různé druhy cikád (Cicada). V některých oblastech se specializují tito dravci i na vážky (Odonata), a to až do velikosti dospělých šídel modrých. V noci loví převážně můry a chrousty. Sršni jsou výkonní lovci a v blízkosti hnízda dokáží doslova zdecimovat populaci své kořisti. Průměrné hnízdo za den spotřebuje okolo 0,5 až 1,5 kg hmyzu.\n\nDospělci se živí převážně nektarem, ovocem, medovicí a mízou. Při tom preferují nektar z šeříku, jasanu, dubu, olše, břízy, dřišťálu, akátu, střemchy a břečťanu. Šťáva z ovoce musí být dostatečně sladká či dokonce nakvašená, nezralé plody sršni nevyhledávají. Olizují i medovici uvízlou na stromech, případně produkovanou svými larvami. Někdy násilně vnikají do včelích hnízd a loupí med.\n\nTekutou potravu přenášejí ve voleti, pevnou v kusadlech. Ulovený hmyz připravují tak, že z něj odstraní končetiny, hlavu, křídla a zadeček a z hrudi bohaté na bílkoviny nažvýkají kuličku, kterou podávají larvám.\nSršni a další druhy sociálního hmyzu požírají též výměšky trávení vylučované svými larvami (a někdy i dospělci), což se nazývá termínem trofalaxe. Dospělci k produkci tekutiny stimulují larvy drážděním mandibul (kusadel). Výměšky obsahují velké množství vody, cukrů a aminokyselin. Výzkumy ukazují, že trofalaxe snižuje agresivitu dělnic, což je důležité z hlediska pořádku v hnízdě. Tento způsob obživy získává na významu v pozdních fázích vývoje hnízda a někdy může vést až k úmrtí larvy, která je doslova vysáta a pak vyhozena.\n\nPo vylíhnutí zůstávají mladé královny a samci krátký čas v hnízdě, kde je dělnice starostlivě krmí sladkými tekutinami. Pak spolu odletí a dojde k oplodnění. Samice si následně vyhledají místo k přezimování, zatímco samci hynou. K přezimování slouží různé dutiny, tlející dřevo a někdy i lidské příbytky.\n\nV blízkosti hnízda (většinou pod ním) se často vyskytuje drabčík sršní (\"Velleius dilatatus\"), který se živí odpady z hnízda, zbytky potravy, mrtvými sršni včetně larev a larvami jiných komenzálů. Parazitem sršní je očnatka žlutá (\"Conops quadrifasciatus\"), moucha, která svým zbarvením napodobuje vosovité. Napadá vosy, čmeláky a sršně. U vchodu do hnízda na ně nalétne zezadu a za prudkého zápasu jim naklade na zadeček vajíčko opatřené příchyty. Z něho se vylíhne larva, která se prokouše do svého hostitele a postupně ho vyjídá. Hostitel časem hyne. Dalším parazitem sršních hnízd je pestřenka sršňová (\"Volucella zonaria\"), jež žije nejprve jako komenzál pod sršními hnízdy a živí se ústrojným odpadem, avšak na podzim, kdy je hnízdo již oslabené a chřadnoucí, proniká přímo do něj a konzumuje skomírající larvy a kukly. Sršeň může být napadena i rozličnými hlísticemi a houbami.\n\nZajímavým druhem endoparazita je řasnokřídlý hmyz \"Xenos crabronis\" (pro srovnání viz \"Xenos vesparum\"), který napadá rozličné druhy sršní a dokáže radikálně změnit chování hostitele. Podle výzkumů z Japonska dosahuje počet zasažených hnízd sršní obecných přibližně 30 % a počet napadených jedinců 1,1 %. Do hnízda se malá hbitá larva parazita dostává prostřednictvím dělnic, na nichž se zachytí z květů. Proniká do sršních larev, kde se přeměňuje a zůstává v nich i po proměně v dospělce. Jedinci napadení parazitem ztrácejí orientaci při letu, neúměrně často odpočívají a prakticky rezignují na práci pro hnízdo. Infikovaní sršni se poznají tak, že jim zpod zadečkových článků vyčuhují jakoby „kapsičky“, což je hlavohruď parazita. V určité části vývoje je pak vyhledají okřídlení samci a samičku usazenou v sršni oplodní. Ta následně začne trousit larvičky.\n\nSociálním parazitem sršně obecné ve východní Asii bývá sršeň \"Vespa dybowskii\". Jde o agresivní druh, jehož královna někdy vnikne do hnízda sršně obecné (parazituje i u sršní žlutavých), usmrtí původní královnu, hnízdo ovládne a začne klást svá vajíčka. Dělnice sršně obecné se dále starají o larvy, ale postupně vymírají a jsou nakonec zcela nahrazeny novým druhem.\n\nV hierarchii sršní ve východní Asii stanovené na základě pozorování u zdrojů potravy (především u vývěrů mízy) se sršeň obecná nachází v první polovině. Vždy je před ní velká a dominantní sršeň mandarínská a agresivní \"Vespa dybowskii\". Za ní v pomyslném žebříčku se nachází sršeň žlutavá, \"Vespa analis\" a \"Vespa tropica\". V Evropě jí v roce 2004 vyvstala nová konkurence v podobě sršně asijské (\"Vespa velutina\"). Ta je sice menší a v přímém střetu slabší (občas padne sršni obecné i za oběť), ale celkově se rychleji šíří, má početnější kolonie a u zdrojů potravy operuje ve větších počtech. Obě sršně mají podobnou potravní skladbu, i když \"Vespa velutina\" se více zaměřuje na včely. Sršeň obecná je ale odolnější vůči nemocem.\n\nV Evropě mají sršni (kromě člověka) relativně málo přirozených nepřátel. Výjimečným predátorem bývá včelojed lesní. Někteří další ptáci, především z čeledi vlhovitých a krkavcovitých občas sršně požírají. Vlhy (jejichž hlavní potravou jsou nicméně včely, čmeláci a vážky) se nebezpečí bodnutí vyhýbají tím, že v zobáku drženým úlovkem tlučou o větev či jiný tvrdý povrch tak dlouho, až rozbijí kutikulu a zničí jedový aparát.\n\nVe východní Asii sršně obecné mají dalšího přirozeného nepřítele. Je jím sršeň mandarínská. Tento druh je mnohem větší než sršeň obecná a používá metodu koordinovaného útoku až několika desítek jedinců. Napadá sice častěji hnízda sršní žlutavých (\"Vespa simillima\") a druhu \"Vespa analis\", nicméně občas zaútočí i na kolonii sršně obecné. Výsledek zápasu mezi oběma druhy bývá nejistý a sršně obecné jsou mnohdy schopny odrazit masivní útok sršní mandarínských. V porovnání s jinými druhy sršní (\"Vespa simillima\", \"Vespa analis, Vespa tropica\") a vosami (\"Vespula flaviceps\") mají nejúčinnější obranu. V Japonsku zaznamenali, že při jedné z úspěšných obran svého hnízda usmrtily dělnice sršně obecné 29 útočících sršní mandarínských.\nPřestože vyhledává nektar, není kvůli své nepočetnosti významným opylovačem. Její prospěšnost spočívá ve schopnosti požírat značné množství hmyzu, především much, vos a můr, jehož výskyt v širším okolí hnízda znatelně potlačuje.\n\nMůže napadat i včelstva, kde plení zásoby medu, a proto ji včelaři neradi vidí v blízkosti úlů a včelínů. Její schopnost decimovat zdravá včelstva však bývá výrazně nadhodnocována. Útočí zásadně jednotlivě, především na včely vracející se do hnízda, případně během opylování, kdy jsou samotné včelí dělnice vůči velkému predátorovi bezbranné. V úlech či u vstupů do nich může být situace jiná. Mnohá včelí společenstva se naučila sršním bránit a likvidovat je přímo v hnízdech. Základní obrannou strategií je semknutí včel do malého propleteného roje (koberce), který útočníkovi čelí jako kompaktní hmota. Přitom se včely snaží zachytit sršeň končetinami. Pokud se to včelám podaří, obalí útočící sršní dělnici svými těly a zahřátím, zvýšením přísunu oxidu uhličitého a zřejmě i vylučováním jedu ji „upečou“, udusí a otráví zároveň. Sršně obecné neaplikují metodu masivního hromadného útoku na osazenstvo úlu, jako to praktikují sršně mandarínské, jež během několika desítek minut mohou včelí úl doslova vyhladit. Přesto jsou schopny zásadně oslabit úly, které nejsou v dobré kondici.\n\nNedoporučuje se přibližovat k sršnímu hnízdu na méně než dva metry; při pomalém pohybu nesměřujícím k otvoru hnízda se může pozorovatel přiblížit i na 0,5 metru, ale neměl by bránit sršním ve výletu, dýchat směrem ke hnízdu a čímkoli vibrovat. Přestože přítomnost člověka sršeň nedráždí a přímo na něj neútočí, bývá sršeň člověkem pronásledována.\n\nJed sršně obecné je bezbarvá aromatická kapalina hořké chuti. Obsahuje aminy, aminokyseliny, enzymy, polypeptidy a ester acetylcholin. Část těchto látek způsobuje šok, část narušuje buněčné membrány a část má neurotoxické účinky. Při každém bodnutí vypustí sršeň přibližně 0,5 mg kapalného jedu (včela 1,7 mg), což představuje asi 0,17 mg suchého jedu. Slouží především k usmrcení bránícího se hmyzu, čímž se liší od včelího jedu, který má mít obranný účinek vůči vetřelcům, vesměs obratlovcům, napadajícím včelí hnízdo. Toxicita sršního jedu je přibližně patnáctkrát (údaje se často liší a udávají se čísla v rozmezí od 1,7 po 50krát) menší než včelího. Sršní bodnutí je oproti bodnutí jinými vosami bolestivější, protože sršní jed obsahuje větší množství acetylcholinu (cca 5 %), což je látka, která zprostředkovává přenášení vzruchů v nervové soustavě živočichů. Pro zdravého člověka není nebezpečné ani několikanásobné bodnutí (měl by bez jakýchkoli problémů snést 50 až 100 bodnutí). Teoreticky smrtelná dávka vosího a sršního jedu je asi 155 bodnutí na 1 kg živé váhy. Ohroženou skupinou jsou malé děti, starší nemocní lidé a především alergici, u nichž ve výjimečných případech může dojít i k úmrtí v důsledku anafylaktického šoku. Alergie na žihadlo není vrozená, může se vyvinout jen u jedince, který již sršní žihadlo dostal. Na rozdíl od včely může sršeň použít žihadlo opakovaně, neboť není opatřeno zpětnými háčky. Navíc dokáže jed vystřikovat do vzduchu a to až do vzdálenosti několika desítek centimetrů. Pokud v tomto případě zasáhne oči, funguje jako pepřový sprej.\nObecně koluje domněnka, že sršni a další vosy jsou vůči vlastnímu jedu imunní. Experimenty se sršni však prokázaly efektivní účinnost jejich jedu vůči jedincům vlastního druhu.\n\n"}
{"id": "308879", "url": "https://cs.wikipedia.org/wiki?curid=308879", "title": "Bicycle (hrací karty)", "text": "Bicycle (hrací karty)\n\nBicycle Playing Cards jsou populární značkou hracích karet. Značka byla založena roku 1885 firmou \"United States Printing Company\", která se v roce 1894 přejmenovala na \"United States Playing Card Company\" se sídlem v Cincinnati. Značka \"Bicycle\" se stala její ochrannou známkou. Jsou často využívány v kouzelnictví a při karetních manipulacích.\n\nKarty \"Bicycle\" se vyrábějí v mnoha verzích a variantách. Původně sice sloužily pouze pro hraní pokeru, záhy si je však oblíbili kouzelníci po celém světě, což vedlo k masivnímu zvýšení výroby a produkci mnoha speciálních balíčků navrhovaných speciálně pro kouzelníky.\n\nSvětově nejrozšířenější typ karet Bicycle, \"Bicycle Poker 808\", je standardní balíček karet s modrým nebo červeným rubem o dvaapadesáti kartách a dvou žolících na bicyklech. Na jednom z nich je také záruční text. V balíčku se také nacházejí 2 karty s pravidly hry Texas Hold'em. Na rubu karet jsou vyobrazeni dva andílci na jízdních kolech. Karty jsou oblíbené pro speciální vrstvu na svém povrchu, \"Air Cushion Finish\", který umožňuje na rozdíl od papírových karet snadnější skluz karet.\n\nTato edice karet je profesionální verzí standardních 808. Jsou k dostání v tlustší a barevnější krabičce a vypadají téměř stejně jako standardní 808, pouze barvy jsou sytější a bílá barva je jasnější. Samotné karty jsou potaženy odlišnou plastovou vrstvou, \"UV500 Air-Flow Finish\", která umožňuje lepší \"klouzavost\" (například pro provádění vějířů) a manipulaci s kartami. V balíčku se taktéž nachází pikové eso z \"Ghost Decku\" s \"Ghostovským\" rubem a pikové eso z \"Gaffed Decku\" s reklamním textem na rubové straně.\n\nGhost je výrobkem firmy Ellusionist, která se zaměřuje na výrobu karet speciálně pro kouzelníky a karetní manipulátory. Karty, na jejichž výtvarném zpracování se pracovalo pět měsíců čistého času, jsou zpracovány velice temně - obrázky jsou shodné s klasickými 808, ale využity jsou pouze odstíny šedi s maximálním využitím kontrastu zářivě bílé a zcela černé barvy. Jedinou výjimky tvoří pointy na kartách pikové a srdcové barvy, které jsou krvavě rudé. Za pozornost stojí také dvojice žolíků, na nichž stojí v latině nápis \"Svět si žádá klamání\", což odkazuje na účel karet. Žolíci se liší pouze tím, že jeden stojí na kartě křížového esa, druhý ne.\n\nKarty jsou potaženy vrstvou \"UV-500 Air-Flow Finish\" a jsou o něco tlustší než u klasického balíčku.\n\nDo výroby se také v omezeném množství dostala edice \"Black Ghost\", která se liší pouze inverzí barev. Tyto karty jsou velice vzácné a jsou sběratelsky vysoce ceněny.\n\nVlastnosti těchto karet jsou shodné se standardním typem 808, pouze rozměry odpovídají tradičním \"evropským\" zvyklostem - karty jsou vyšší a užší. Mohou proto být vhodné pro manipulátory s menšíma rukama nebo pro hraní Bridže.\n\nTři unikátní balíčky karet tištěné ku příležitosti amerických voleb roku 2008. Balíčky mají odlišný design s nápisem \"Trusted since 1885\" a představují tři strany volebního konfliktu:\nNa obrázcích karet se objevují slavní američtí prezidenti, jako Lincoln nebo Washington.\n\nBěhem druhé světové války byly karty vyráběny tak, že po ponoření do vody mohly být karty rozloupnuty na dvě poloviny a tyto měly na vnitřní straně mapu. Pokud byly všechny tyto karty sestaveny vedle sebe, vznikla velká mapa.\n\nBěhem vietnamské války byly americké jednotky zásobovány krabicemi pikových es tištěnými společností USPCC. Armáda se totiž chybně domnívala, že tato karta je pro příslušníky Vietkongu symbolem smrti a že by při jejím spatření mohli uprchnout. Ve skutečnosti symbol pikového esa pro jednotky Vietkongu neznamenal vůbec nic, nicméně mylná představa alespoň zlepšovala morálku amerických jednotek.\n"}
{"id": "308880", "url": "https://cs.wikipedia.org/wiki?curid=308880", "title": "Robert Woodrow Wilson", "text": "Robert Woodrow Wilson\n\nRobert Woodrow Wilson (* 10. ledna 1936 v Houstonu, Texas) je americký astronom, držitel Nobelovy ceny za fyziku z roku 1978 za objev tzv. reliktního záření, který učinil v roce 1964 společně s Arno Allan Penziasem.\n\nVystudoval Rice University v Houstonu a California Institute of Technology v Pasadeně, kde získal v roce 1962 doktorát. V letech 1963–1976 pracoval v Bellových laboratořích v New Jersey, kde začal spolupracovat s Arno Penziasem.\n\nPři práci na nové anténě při Bellových laboratořích v Holmdel, New Jersey, objevili zvukové rušení, které po odstranění všech potenciálních zdrojů (včetně např. ptačích výkalů na anténě), identifikovali jako reliktní záření (zbytkové záření). Tento objev je chápán jako důležitá součást teorie velkého třesku.\n\n\n"}
{"id": "308899", "url": "https://cs.wikipedia.org/wiki?curid=308899", "title": "Short S.184", "text": "Short S.184\n\nShort S.184 byl britský dvouplošný průzkumný, bombardovací a torpédový letoun z období první světové války.\n\nNa začátku války byl admiralitou objednán dvoumístný torpédový letoun. Na základě prototypů s 135, s 136, s 137 byl vyvinut letoun Short S.184. Byl to jeden z velice dobrých hydroplánů. Short S.184 poprvé vzlétl na začátku roku 1915. Měl velice úspěšnou kariéru a sloužil do konce války. Postavilo se 936 letadel. Někdy se také nazýval Short 225 nebo 225 hp Short podle výkonu motoru Sunbeam Maori, který však později už nedostačoval, a proto byl nahrazen motory jako Rolls-Royce Eagle. Short S.184 také poprvé letecky potopil nepřátelskou loď. Byl používán převážně jako letoun průzkumný a bombardovací. Existovala také pozemní verze Short Bomber.\n"}
{"id": "308910", "url": "https://cs.wikipedia.org/wiki?curid=308910", "title": "Erotická masáž", "text": "Erotická masáž\n\nErotická masáž je použití masážních technik pro erotické účely. Na rozdíl od klasické masáže je zde hlavním cílem navodit sexuální vzrušení. Tato masáž někdy slouží jako předehra k samotnému pohlavnímu aktu. Erotická masáž se obvykle neprovádí s ručníkem kolem pasu, jak je tomu zvykem při normální masáži, nýbrž když je masírovaná osoba nahá. Hlavním zájmem masírující osoby jsou oblasti kolem slabin a intimní části těla.\n"}
{"id": "308911", "url": "https://cs.wikipedia.org/wiki?curid=308911", "title": "Radio Ga Ga", "text": "Radio Ga Ga\n\n„Radio Ga Ga“ je píseň skupiny Queen, jejímž autorem je bubeník skupiny Roger Taylor. Pochází z alba The Works, byla vydána také jako singl.\n\nPíseň je vzpomínkou na rádio v době, kdy nebyla televize a rádio tak bylo jediným zdrojem informací v životě mnoha lidí („vše co jsem musel znát, slyšel jsem z rádia“). Nejde jen o vzpomínání na „jediného přítele mládí“, ale i o vyjádření, že rádiu ještě neodzvonilo, ba že dokonce „ještě nepřišla jeho nejlepší hodinka“, že se k rádiu ještě vrátíme unaveni všemi vizuálními show.\n\nTaylor začal psát píseň v Los Angeles, kde se uzavřel v pokoji s nástroji. Plánoval vydat vlastní album, ale když skupina píseň uslyšela, John Deacon vytvořil basovou linku a Freddie Mercury píseň přepracoval s nadějí, že se stane hitem.\n"}
{"id": "308914", "url": "https://cs.wikipedia.org/wiki?curid=308914", "title": "Obléhání Bejrútu", "text": "Obléhání Bejrútu\n\nObléhání Bejrútu byla vojenská akce Izraelských obranných sil (IOS) provedená v rámci První libanonské války. Obléhání probíhalo v létě 1982 a skončilo stažením příslušníků Organizace pro osvobození Palestiny z Libanonu v září téhož roku. IOS poté vyklidila obsazené území Libanonu (až na desetikilometrovou bezpečnostní zónu podél libanonsko-izraelské hranice). Z této „bezpečnostní zóny“ se Izrael stáhl v roce 2000.\n\nOOP do Bejrútu přesunula své základny koncem 60. let poté, co byla po nezdařeném pokusu o svržení jordánského krále vytlačena z Jordánska. Přítomnost velkého množství palestinských ozbrojenců vyústila v letech 1975 - 1976 v občanskou válku mezi křesťany a muslimy. Občanská válka byla ukončena okupací Libanonu mírovými silami několika arabských zemí, včetně Sýrie. V dalších letech Sýrie a OOP nabyly v Libanonu takové moci, že dokázaly oponovat libanonské vládě. Z důvodu pokračujícího raketového a dělostřeleckého ostřelování svého území napadl Izrael v letech 1978, 1981 a 1982 Libanon, aby těmto útokům zabránil. Po příměří vyjednaném OSN se izraelské jednotky opět stáhly. \n\nV roce 1982 Izrael znovu napadl Libanon, využívajíce jako záminku pokus o vraždu izraelského velvyslance ve Velké Británii, přestože bylo známo, že tento pokus provedla Organizace Abú Nidala, Arafatova protivníka. Izraelský ministr obrany Ariel Šaron předložil izraelské vládě plán na omezenou intervenci do Libanonu. Operace dostala jméno Mír pro Galileu a měla za cíl oslabit jednotky OOP nebo je vytlačit z Libanonu a prostřednictvím Bašira Džamáíla, libanonského prezidenta a hlavy křesťanské falangy prosadit podepsání izraelsko-libanonské mírové smlouvy. Tento plán selhal poté, co byl Džamáíl zavražděn těsně po svém zvolení hlavou Libanonu. \n\nIzrael doufal, že obklíčení Bejrútu provede co nejrychleji, neboť USA prostřednictvím svého vyslance Philipa Habiba usilovaly o mírové urovnání konfliktu. Sedm týdnů izraelské jednotky útočily na město z vody, ze vzduchu i ze země. Byly přerušeny dodávky energie, potravin a pitné vody. Obsazené bylo bejrútské letiště a některá jižní předměstí. V obleženém Bejrútu trpělo vedle ozbrojenců z OOP i civilní obyvatelstvo. Izrael byl obviňován z plošného útoku proti všem.\n\n7. srpna vyslovila Sýrie souhlas s dohodou mezi USA, Izraelem, Libanonem a OOP o odsunu ozbrojených příslušníků OOP z Libanonu pod dohledem mírových sil. 21. srpna dorazilo do Bejrútu 350 francouzských výsadkářů, 800 příslušníků námořní pěchoty USA a dalších příslušníků mírových sil, v celkovém počtu 2 130 osob, které dohlížely na odsun OOP z Libanonu do Tunisu, Jemenu, Jordánska a Sýrie.\n\nVýsledkem obléhání bylo krátkodobé ukončení raketového ostřelování Izraele a odsun OOP z Libanonu. Plán na oslabení či zničení OOP ale selhal. Během obléhání dokonce došlo na izraelské straně k případu odmítnutí poslušnosti, když velitel brigády Eli Geva odmítl vstoupit se svým obrněným vojskem do Bejrútu, argumentujíce, že by takový postup měl za následek \"neúměrné zabíjení civilistů\".\n\nOOP přenesla svůj hlavní stan do Tunisu, její příslušníci dále operovali z Jemenu, Jordánska, Alžírska, Súdánu a z Izraelem kontrolovaných teritorií.\n\nPočet civilních obětí a odhaduje se mezi 10 000 až 12 000 osob. Tato čísla vycházejí z (bejrútskými novinami Nahar publikovaného) odhadu, že během celé první libanonské války zahynulo 17 825 lidí, z toho 2 000 Syřanů, 1 400 příslušníků OOP, 1 000 až 3 000 civilistů zabitých během bojů na jihu Libanonu, 1 000 příslušníků OOP zabitých při obléhání Bejrútu a 386 zabitých izraelských vojáků. V tomto odhadu je i 750 až 3 000 palestinských uprchlíků při masakru v Sabře a Šatíle, ke kterému došlo po izraelském průniku do západního Bejrútu, kdy izraelští vojáci povolili vstup příslušníkům křesťanských milicí do těchto uprchlických táborů. \n\n"}
{"id": "308917", "url": "https://cs.wikipedia.org/wiki?curid=308917", "title": "The Killing Fields (album)", "text": "The Killing Fields (album)\n\nThe Killing Fields je soundtrack stejnojmenného filmu (česky \"Vražedná pole\") a zároveň album britského multiinstrumentalisty Mika Oldfielda. Deska byla vydána na podzim 1984 (viz 1984 v hudbě) a v britském žebříčku prodejnosti alb se dostala nejvýše na 97. příčku.\n\nZcela instrumentální album \"The Killing Fields\" je prvním (a také posledním) skutečným Oldfieldovým soundtrackem. Jeho hudba byla pro film použita již dříve (část \"Tubular Bells\" ve filmu \"Vymítač ďábla\", či výňatky z několika alb na filmu \"The Space Movie\"), tehdy se však jednalo o části běžných studiových alb použitých pro tyto účely až sekundárně. Většinu skladeb na tomto albu složil Oldfield, pouze jedna pochází z pera hudebníka Davida Bedforda a jedna od španělského skladatele z 19. století Francisca Tárregy.\n\n\n\n"}
{"id": "308924", "url": "https://cs.wikipedia.org/wiki?curid=308924", "title": "Preston Heyman", "text": "Preston Heyman\n\nPreston Heyman je britský bubeník a perkusionista. Hrál s mnoha význačnými umělci včetně Kate Bushové, Briana Ferryho, Paula McCartneyho, Phila Collinse, Erica Claptona a mnoha dalších.\n\nHeyman se rovněž podílel na albech skupin Atomic Rooster, Funk Jazz Group či Brand X.\n"}
{"id": "308926", "url": "https://cs.wikipedia.org/wiki?curid=308926", "title": "Moluky", "text": "Moluky\n\nMoluky jsou souostroví v Indonésii, které se nachází východně od Celebesu a západně od Nové Guiney. Jsou součástí širšího Malajského souostroví. Rozloha Moluk činí 74 505 km². Skládají se asi z 1000 ostrovů, z nichž největší je na severu ležící Halmahera (20 000 km²). Žije na nich přibližně 2,1 milionu obyvatel.\n\nOstrovy jsou většinou hornaté, na některých jsou aktivní sopky a vyznačují se vlhkým podnebím. Vegetace je velmi bujná – charakteristické jsou deštné pralesy, ságo, rýže a koření – mj. muškátový oříšek a hřebíček. V roce 1605 ovládli ostrov Ambon Holanďané prostřednictvím první akciové společnosti světa Vereenigde Oostindische Compagnie (Spojená východoindická společnost) známé též jako Nizozemská východoindická společnost (zkratka VOC). Holanďané využili zdejší endemické rostliny hřebíčkovce vonného (hřebíček). Postupně byly získány a ovládnuty celé Molucké ostrovy. VOC tím vlastně ovládla veškerý světový obchod hřebíčkem. Jeho cena dosahovala až závratných hodnot, 1 kg hřebíčku se prodával za 7 gramů zlata, tedy 2 dukáty. V době vlády císaře Rudolfa II. to byl např. měsíční plat staršího tesařského mistra a třeba 100 kg pšenice stálo dva tolary. Dva tolary byl jeden dukát. Málokdo si ale mohl dovolit dát tolik zlata za koření. Postavení světového monopolu pěstování a prodeje hřebíčku si VOC udržela až do roku 1769 (plných 140 let), než se podařilo francouzskému guvernérovi ostrova Mauricius propašovat z Ambonu několik rostlin v dutém podpatku své boty a Francie mohla založit na ostrově Réunion nové plantáže. Tím padl světový monopol Holanďanů.\n\n\n"}
{"id": "308927", "url": "https://cs.wikipedia.org/wiki?curid=308927", "title": "Eberhard Schoener", "text": "Eberhard Schoener\n\nEberhard Schoener (* 13. května 1938 Stuttgart) je německý dirigent a hudební skladatel. Od 70. let se zabýval fúzí klasické a populární hudby.\n\nEberhard Schoener se narodil 13. května 1938 ve Stuttgartu. V letech 1954–1959 studoval hru na housle a řízení pěveckého sboru na Hudební akademii v Detmoldu (\"Nordwestdeutschen Musikakademie Detmold\"). Od roku 1960 působil jako klasický houslista a jako operní dirigent. V roce 1965 založil Mnichovskou komorní operu (\"Münchener Kammeroper\").\n\nJako skladatel experimentoval s nejrůznějšími hudebními směry. Zkomponoval několik oper a zejména se zaměřoval na filmovou hudbu. Skládal hudbu k několika televizním seriálům (\"Das Erbe der Guldenburgs\", \"Der Alte\", \"Derrick\" či \"Siska\").\n\nOd roku 1968 učil v Bavorském studiu v laboratoři pro elektronickou hudbu a experimentoval s jedním z prvních Moogových syntezátorů. Zkomponoval hudbu pro německou expozici na Expo '70 v Ósace. V pozdějších dílech používal syntezátor Fairlight CMI a kombinaci zvuků přírody se zvuky různých orchestrů.\n\nOd roku 1970 se snažil spojit klasickou hudbu, pop a world music. Spolupracoval několik let se skupinami jako Procol Harum, The Police a zejména s jejím zpěvákem a baskytaristou Stingem. Na albu \"The Turn of a Friendly Card\" skupiny The Alan Parsons Project působil jako dirigent s hudebníky v Mnichovské komorní opery. Společný projekt skupiny Deep Purple a Mnichovské komorní opery byl vysílán na TV stanici ARD.\n\nV roce 1993 zkomponoval hudbu k zahajovacímu ceremoniálu mistrovství světa v atletice ve Stuttgartu. Hudebníci z pěti kontinentů hráli prostřednictvím satelitního přenosu souběžně s hudebníky na stadionu. Na podobném principu vytvořil v roce 2002 první internetovou operu.\n\nOd roku 1967 je ženatý s historičkou umění a spisovatelkou Stefanií Schoenerovou, která v roce 2009 napsala jeho životopis.\n\nZa svou tvorbu obdržel Schoener řadu vyznamenání:\n\n\n\n\n"}
{"id": "308931", "url": "https://cs.wikipedia.org/wiki?curid=308931", "title": "Rava-Ruska", "text": "Rava-Ruska\n\nRava-Ruska ( ; ; ; ) je město na západní Ukrajině. Leží na říčce Rata na jižním okraji vysočiny Roztoččja, přímo na hranici s Polskem; administrativně spadá pod Žovkevský rajón Lvovské oblasti. Žije zde 8000 obyvatel, převážně Ukrajinců.\n\nPrvní písemná zmínka je z roku 1455. Nejrychleji město rostlo na konci 19. století, kdy byl počet jeho obyvatel vyšší než dnes: roku 1880 zde žilo 10 500 obyvatel, převážně Poláci a Židé. Rozvoj přinesly také železnice Jarosław – Sokal a Lvov – Bełżec. Po nacistické okupaci, kdy bylo zmasakrováno židovské obyvatelstvo, připadla Rava Sovětskému svazu a okolí proťala nepřirozená, přímá hranice. 6000 Francouzů a Belgičanů, kteří přežili věznění v blízkém koncentračním táboře, založilo sdružení \"Ceux de Rawa-Ruska\".\n\nPo roce 1991, kdy Ukrajina získala nezávislost, byl otevřen hraniční přechod s polskou obcí Hrebenne na silnici Varšava – Zamość - Lvov; železniční přechod je využíván jen pro nákladní dopravu, několik osobních vlaků denně míří do Sokalu a přes Žovkvu do Lvova. Ve městě je k vidění několik církevních památek.\n\n"}
{"id": "308949", "url": "https://cs.wikipedia.org/wiki?curid=308949", "title": "Modřanská rokle", "text": "Modřanská rokle\n\nPřírodní památka Modřanská rokle nacházející se v jižní části Prahy na pravé straně od toku Vltavy je erozním zářezem Libušského potoka s několika místy s odkrytým geologickým profilem. Ochranářsky význačná svými lužními porosty v okolí potoků a výskytem teplomilných lučních společenstev na svazích, které jsou však ohrožovány nepůvodními vysázenými dřevinami, hlavně trnovníkem akátem. Je to i důležitá rekreační oblast mezi okolními sídlišti s naučnou stezkou a několika cyklostezkami.\n\nTato přírodní památka se nachází na pomezí čtyř katastrálních území městské části Prahy 12. Víc než polovina západní části rokle zasahuje do Prahy-Modřan. Severovýchodní cíp s vodní nádrží se nachází na území Praha-Libuš. Ze dvou jižních výběžků ten více na východ, kterým protéká Cholupický potok, patří na území Praha-Písnice. Výběžek více na západ a pruh při západní hranici předešlého cípu rokle náleží území Praha-Cholupice. Rokle leží v nadmořské výšce 214 až 300 m. Rozloha přírodní památky je 124,88 ha.\n\nÚzemí modřanské rokle patřilo před 16. století k velkostatkům Komořany, Dolní Břežany a k panství Kunratice. Nacházely se zde tenkrát pastviny a louky, kde se jednotlivě vyskytoval dub se skupinkami keřů a podél potoka rostly olše a vrby. Poté byly do roku 1621 ve vlastnictví Sternů z Hirschfeldu, kdy byly po bitvě na Bílé hoře zkonfiskovány a připadly Zbraslavskému klášteru. V roce 1785 bylo území po zrušení kláštera pod správou státních statků, poté v roce 1827 bylo odkoupeno knížetem Bedřichem Oettingenem-Wallersteinem, aby bylo později prodáno rytíři z Albertů. Změny majitelů byly stále častější a až ve 20. století byla většina plochy vlastněna obcí Modřany. V té době také začalo probíhat zalesňování. Pro tyto účely však byly použity nevhodné typy dřevin, především u nás nepůvodní trnovník bílý (\"Robinia pseudacacia\") a borovice černá (\"Pinus nigra\") a také další nevhodné a v lokalitě nepůvodní typy.\n\nVýchodní výše položená část území se nachází na podloží proterozoika štěchovické skupiny, které bylo při variském (\"hercynském\") vrásnění nasunuto na letenské souvrství vyššího ordoviku, tedy západní část území přírodní památky, z čehož vznikl významný Závitský přesmyk probíhající roklí zhruba v polovině. Rokle sama vznikla během zahlubování vltavského údolí ve čtvrtohorách.\n\nNachází se zde několik útvarů stojících za pozornost. Jedním z nich je lom kousek na východ od retenční nádrže. To je v části rokle s horninami štěchovické skupiny. V profilu lomu jsou k vidění šedé a zelenošedé droby, prachovce a jílovité břidlice. Asi půl kilometru po cestě na západ můžeme vidět skalky dobříšských slepenců. Přes 200 m na západ se nachází další lom s výskytem prachovců a drobů. Třetí lom můžeme nalézt asi 100 m dále na západ jižně od cesty. Zde jsou nápadné šikmé poruchy štěchovických drobů a prachovců, některé pukliny jsou vyhojeny křemennými mineralizovanými roztoky se silně nápadným rezavým zbarvením pocházejícím z limonitových reziduí. Necelých 400 m dále na západ se dostaneme až k Závitskému přesmyku, který však není dobře odkryt.\n\nErozními zářezy rokle teče potok Libušský, do kterého se vlévá potok Od kolonie, potok Písnický a několik malých pramínků. Kvalita vody je v posledních 10 letech spíše lehce zhoršuje. Roční průtoky se zde pravděpodobně neměří.\n\nZe dřevin zde má nejhojnější zastoupení trnovník bílý (\"Robinia pseudacacia\") a borovice černá (\"Pinus nigra\"), obě nepůvodní invazivní dřeviny vysazené za účelem zalesnění. Další více zastoupené zde rostoucí dřeviny jsou smrk ztepilý, borovice lesní (\"Pinus sylvestris\"). V menším počtu zde roste ještě dub červený (\"Quercus rubra\"), olše lepkavá (\"Alnus glutinosa\") tvořící cenné ptačincové olšiny, modřín opadavý (\"evropský\"), topol černý (\"Populus nigra\"), javor mléč (\"Acer platanoides\"), javor klen (\"Acer pseudoplatanus\"). Z přirozených druhů se zde vyskytují dub zimní a dub letní (\"Quercus petraea a Quercus robur\"), lípa srdčitá (\"Tilia cordata\"), habr obecný (\"Carpinus betulus\"), jasan ztepilý (\"Fraxinus excelsior\"), vrba jíva (\"Salix caprea\"). Ojediněle se zde vyskytují ještě další druhy.\n\nNižší rostlinná patra zde trpí kvůli výskytu nepůvodních druhů stromů. V akátové buši přežívají pouze nitrofilní plevelné druhy a bez černý. Nejvíce bylin se vyskytuje podél potoků. Na malých ploškách jižních svahů je zachován ekosystém teplomilné pastviny s vzácnou kostřavou sivou (\"Festuca pallens\") a křivatcem českým (\"Gagea bohemica\") po boku s běžnějšími druhy jako je rozchodník šestiřadý (\"Sedum sexangulare\"), ožanka kalamandra (\"Teucrium chamaedrys\") a dalšími. Také se zde vyskytuje glaciální relikt řeřišničník skalní (\"Cardaminopsis peraea \"). Na skalách je významný výskyt druhu hvozdíku sivého (\"Dianthus gratianopolitanus\"), sleziníku severního (\"Asplenium septentrionale\") a chmerku vytrvalého (\"Scleranthus perennis\").\n\nBěhem roku se na území rokle vyskytuje asi 60 druhů ptáků. Více než polovina zde hnízdí. Z chráněných jsou to jestřáb lesní (\"Accipiter gentilis\"), krahujec obecný (\"Accipiter nisus\"), krutihlav obecný (\"Jynx torquilla\"), lejsek šedý (\"Muscicapa striata\"), rorýs obecný (\"Apus apus\"), sova pálená (\"Tyto alba\"), sýček obecný (\"Athene noctua\"), vlaštovka obecná (\"Hirundo rustica\"). Také zde žijí některé druhy netopýrů jako netopýr rezavý (\"Nyctalus noctula\"), netopýr vodní (\"Myotis daubentonii\"), netopýr parkový (\"Pipistrellus nathusii\").\n\nVodní plochy poskytují útočiště i několika chráněným druhům obojživelníků jako jsou čolek obecný (\"Triturus vulgaris\"), čolek velký (\"Triturus cristatus\"), mlok skvrnitý (\"Salamandra salamandra\"), ropucha obecná (\"Bufo bufo\"), ropucha zelená (\"Bufo viridis\"), skokan štíhlý (\"Rana dalmatina\"), skokan zelený (\"Pelophylax esculenta\") a plazů jako ještěrka obecná (\"Lacerta agilis\"), ještěrka zelená (\"Lacerta viridis\"), slepýš křehký (\"Anguis fragilis\"), užovka hladká (\"Coronella austriaca\"), užovka obojková (\"Natrix natrix\"), užovka podplamatá (\"Natrix tessellata\"), zmije obecná (\"Vipera berus\"). Bylo zde pozorováno 47 druhů měkkýšů z toho 7 vodních. V potoce je k naleznutí například mlž dvojzubka lužní (\"Perforatella bidentata\"). Na louce západní části byl pozorován také vzácný druh plže údolníček rýhovaný (\"Vallonia enniensis\").\n\nV retenční nádrži a písnickém potoce byli chováni kapr obecný (\"Cyprinus carpio\"), cejn velký (\"Abramis brama\"), lín obecný (\"Tinca tinca\"), plotice obecná (\"Rutilus rutilus\"), perlín ostrobřichý (\"Scardinius erythrophthalmus\"), amur bílý (\"Ctenopharyngodon idella\"), okoun říční (\"Perca fluviatilis\"), karas stříbřitý (\"Carassius auratus\"), karas obecný (\"Carassius carassius\"). Už tak znečištěná nádrž pro to však není vhodná.\n\nModřanská rokle poskytuje mnoho příležitostí k příjemnému trávení času. Údolím přírodní památky vede modrá turistická značená trasa 1013 a zelená trasa 3129 na cholupický vrch. Pro cyklisty je zde několik cyklostezek, hlavní přímo po silnici podél naučné stezky od západu k východu a naopak, která je dalším lákadlem pro rodiče s dětmi. Nalezneme tu také pár menších dětských hřišť, z nichž největší se nachází u retenční nádrže Libušského potoka. Na západě rokle je i fotbalové a basketbalové hřiště. Příjemná může být i procházka podél Písnického potoka a rybníka Na Mýtě, která však vede místy přímo korytem potoka a okolní vegetace také více trpí sešlapem. Vzhledem k poloze mezi městskou zástavbou je území hojně navštěvované. Také sešlap teplomilných trávníků na místech s pěkným výhledem není zanedbatelný a koupání psů ve vodě s už tak nevalnou kvalitou také příliš neprospívá zdejším obojživelníkům.\n\nCílem aktivit v ochraně tohoto území je především zachování lužních porostu v nivě potoka na níž jsou vázána další důležitá společenstva živočichů, dále nahrazení nepůvodních vysazených dřevin kvalitnějšími původními. Také je zde snaha zachovat teplomilné ekosystémy na svazích rokle a odkryté geologické profily. Do budoucna by se také měl zrušit chov ryb, aby uvolnil místo obojživelníkům.\n\nV minulých letech do současnosti se zde provádělo pouze odlesňování dílčích ploch akátu v blízkosti teplomilných společenstev na jejich podporu. Také zde byla snaha o sanaci skládek z 60. a 70. let 20. století, které byly ozeleněny a tím zmírněny dopady na okolí. Bylo také zřízeno několik tůněk pro obojživelníky v blízkosti retenční nádrže. Dále zde probíhá likvidace porostů křídlatky na východ od retenční nádrže.\n\nDo budoucna je plánována obměna nepůvodního složení dřevin, avšak v potenciálním plném rozsahu není v blízké době příliš reálná, měla by probíhat postupně. Také měla proběhnout instalace dalších informačních tabulí, díky čemuž se může omezit neohleduplné chování návštěvníků u přírodně cennějších míst.\n"}
{"id": "308950", "url": "https://cs.wikipedia.org/wiki?curid=308950", "title": "Vojenská přehlídka", "text": "Vojenská přehlídka\n\nVojenská přehlídka je prezentace vojenských sil dané země nebo organizace. Většinou se jedná o prezentaci schopnosti vojenských sil včetně prezentace vojenské výzbroje a výstroje prezentovaných jednotek a techniky nebo připomenutí významné události v historii dané země. V dobách míru se ve většině států koná vojenská přehlídka při událostech jako je korunovace, inaugurace prezidenta nebo ve významný státní svátek. Mezi světově nejznámější vojenské přehlídky patří každoroční vojenská přehlídka k výročí pádu Bastily 14. července 1789 ve Francii nebo k výročí Dne vítězství 9. května 1945 v Rusku.\n\nV minulosti vojenské přehlídky organizovaly vojensky orientované státy. Téměř pravidelné vojenské přehlídky byly organizovány v bývalém ČSSR (v Praze na Letné) nebo SSSR (v Moskvě na Rudém náměstí, tradičně vždy 7. listopadu a po 2. světové válce i 9. května) a jiných satelitních státech. Taktéž před a během 2. světové války organizovalo vojenské přehlídky také Německo, které je využívalo k vlastní propagaci síly.\n\nVojenské přehlídky se také konaly při blížícím se vojenském konfliktu pro uklidnění veřejnosti, nebo po jeho ukončení konaném vítěznou stranou ve formě oslavy svého vítězství. Během vojenské přehlídky většinou hraje vojenská pochodová hudba, vojska pak defilují parádním krokem. Vojenské přehlídky se často zúčastňuje i vojenské letectvo, které obvykle přelétává v bojových letounech nad místem přehlídky.\nV Praze se konaly vojenské přehlídky pravidelně již za první republiky. Od roku 1950 je armáda začala pořádat pravidelně, první přehlídka se uskutečnila v roce 1951 na Letné. Přehlídky se konaly většinou každých 5 let u příležitosti konce druhé světové války. Poslední přehlídka se uskutečnila v květnu 1985 na Letné.\n\nV České republice se konaly vojenské přehlídky při příležitosti 90. výročí vzniku Československa 28. října 2008. a 28. října 2018 u oslav 100. výročí vzniku Československa.\n\n\n"}
{"id": "308952", "url": "https://cs.wikipedia.org/wiki?curid=308952", "title": "Vihorlat (hora)", "text": "Vihorlat (hora)\n\nVihorlat je nejvyšší hora Vihorlatských vrchů na východě slovenského Prešovského kraje v okrese Humenné. Nadmořská výška hory, která je vulkanického původu, činí 1076 m n. m.\n\nNa vrchu jsou dobré podmínky pro závěsné létání.\n\nVihorlat je národní přírodní rezervace v oblasti Vihorlat. Nachází se ve vojenském újezdu Valaškovce v okrese Michalovce a okrese Humenné v Košickém kraji a Prešovském kraji. Území bylo vyhlášeno či novelizováno v roce 1986 na rozloze 50,89 ha. Ochranné pásmo nebylo stanoveno.\n\n"}
{"id": "308956", "url": "https://cs.wikipedia.org/wiki?curid=308956", "title": "Bruno z Querfurtu", "text": "Bruno z Querfurtu\n\nSvatý Bruno z Querfurtu (asi 970 – 14. února nebo 9. března 1009) byl misionářem u národů východně od otonské říše, autorem životopisu svatého Vojtěcha a mučedníkem sťatým při šíření křesťanské víry na východě Evropy. Někdy se nazývá druhým apoštolem pobaltských Prusů.\n\nBruno pocházel ze saské šlechtické rodiny. Jako šestiletý chlapec byl poslán na studia do Magdeburku, kde se ještě ve věku jinošském stal kanovníkem při magdeburské katedrále. Coby patnáctiletý byl povolán na dvůr císaře Otty III., a díky tomu se v Římě setkal se svatým Vojtěchem. Svatý Vojtěch rok na to zemřel mučednickou smrtí v pohanském Prusku. Bruno sepsal jeho životopis. Vstoupil do kláštera poblíž Ravenny a nechal se zasvětit do poustevnického života sv. Romualdem.\n\nOtto III. měl v úmyslu vybudovat klášter mezi Labem a Odrou, aby podpořil evangelizaci tamních slovanských pohanů. Papež Silvestr II. hodlal Brunona nejprve vyslat do zmíněné oblasti, ale záměr ztroskotal na konfliktu mezi císařem a Boleslavem Chrabrým. Bruno tedy odešel do Uher, aby navštívil místa působení sv. Vojtěcha. Jeho misie v Banátu skončila nezdarem; narazila na odpor Byzance. Bruno odcestoval do Kyjeva a se souhlasem knížete Vladimíra zahájil evangelizaci Pečeněhů. Světec u těchto kočovníků strávil 5 měsíců, pokřtil asi 30 mužů a žen, vysvětil jejich prvního biskupa. Napomohl smíru mezi Pečeněhy a kyjevským knížetem. Odešel do Polska, aby vysvětil prvého švédského biskupa. Sepsal též historii pěti bratří mučedníků zavražděných roku 1003 při hlásání evangelia.\n\nVydal se po stopách svého vzoru sv. Vojtěcha do východního Pruska, ale stejně jako jeho předchůdce nebyl úspěšný. Mučednickou smrt stětím podstoupil mezi pohany v Litvě (je to poprvé v historii, kdy je zmíněno jméno státu Litva). Boleslav Chrabrý nechal přenést těla Brunona a jeho společníků do Polska a pohřbít pravděpodobně v Přemyšli.\n\n"}
{"id": "308957", "url": "https://cs.wikipedia.org/wiki?curid=308957", "title": "Struts", "text": "Struts\n\nTechnologie Struts 1 byla vytvořena společnosti Apache. Jedná se o free open-source framework pro vytváření webových aplikací a spadá do velkého balíků technologií Java Enterprise Edition. Struts 1 je převážně založen na technologiích JSP, servlety, JavaBeans a proto je i velice spjat s webovým kontejnerem.\n\nFramework Struts má několik výhod, kterými může přispět při tvorbě kvalitní webové aplikace. Nutí např. dodržovat přesně stanovená pravidla.\n\nAplikace, které se píší pomocí frameworku Struts 1, jsou založeny na návrhovém vzoru MVC (\"Model-View-Controller\").\n\n\nTyto tři vrstvy jsou spojeny pomocí konfiguračního souboru (struts-config.xml). Framework používá tento soubor k vlastní inicializaci. Definují se v něm např. tyto prostředky:\n\n\nPlatí pravidlo, které říká, že texty nepatří do programů, ale do speciálního konfiguračního souboru. Struts budou motivovat k dodržování tohoto standardu.\nDo souboru \"struts-config.xml\" se umístí tento element, tím se připojí zdroje, aby s nimi mohl kontejner pracovat. Když se použije kromě atributu \"parameter\" (udává cestu k souboru .properties), atribut \"null\", tak se tím říká, že pokud se nenalezne hodnota s daným klíčem, místo chyby na server se zobrazí tento klíč.\n\nDo tohoto souboru properties se vloží obsah\n\nPoté se vloží do JSP tento obsah\nVytvoří se html formulář pomocí JSP custom tags a implementuje se ActionForm třída, která kontroluje a validuje hodnoty ve formuláři. Pokud některá z hodnot není v pořádku, tak Struts zobrazí formulář s vyplněnými hodnotami a chybovými hláškami.\n\nFramework obsahuje jednoduchou implementaci rozhraní DataSource, která poolování provádí.\n\nNásledující postup se aplikuje, když klient odešle HTTP požadavek:\n\n\nKdyž ActionServlet přijme požadavek, tak udělá tyto kroky:\n\n\nWebová aplikace se typicky skládá z hierarchické struktury složek. Kořenová složka hierarchie slouží jako kořen dokumentu pro webovou aplikaci. Pod kořenem se nachází složka \"WEB-INF\" (do této složky by se měly umísťovat soubory, které nemají být vně aplikace). V této složce je umístěn i deskriptor (web.xml).\n\nDalší složka je WEB-INF/classes, která je použita pro servlety a pro třídy, které jsou použity ve webové aplikaci. Složka /classes musí obsahovat řádný popis podsložek, přesně podle jména balíčku. Druhou složkou je WEB-INF/lib, která obsahuje Java Archive (JAR) soubory pro umístění do aplikace, jako jsou například knihovny.\n\nDeskriptor (web.xml) je soubor, ve kterém je umístěna konfigurace webové aplikace. Kontejner nahrává deskriptor při svém spuštění. Deskriptor obsahuje tyto typy informací: inicializační proměnné, session konfigurace, deklaraci servletů, mapování servletů, posluchač životního cyklu aplikace, definování a mapování filtrů, MIME mapování, deklaraci uvítací stránky, chybové stránky, JNDI reference, Tag library mapování.\n\nLze si zkusit vytvoření jednoduchou aplikace „Hello World“, která ukáže základní fungování Struts 1. Hodí se vývojové prostřední Netbeans, které mají výbornou podporu Struts 1, ve verzi 6.8 je Struts 1 již importována do vývojového prostředí a nabídne se již nakonfigurovaná šablona. V následujícím příkladu je prezentováno, jak nakonfigurovat jednoduchou akci a jednoduchý příklad jak načítat data z externího souboru (použití u lokalizace textu).\n\nPohled rozvržení souborů\n\nweb.xml\n\nindex.jsp\n\nstruts-config.xml\n\nHelloWorldActionForm.java\n\nHelloWorldAction.java\n\nwelcomeStruts.jsp\n\n"}
{"id": "308960", "url": "https://cs.wikipedia.org/wiki?curid=308960", "title": "Cylindr", "text": "Cylindr\n\nCylindr může být:\n\n"}
{"id": "308967", "url": "https://cs.wikipedia.org/wiki?curid=308967", "title": "Sobek (mytologie)", "text": "Sobek (mytologie)\n\nSobek (v egyptštině„Krokodýl“; řecky nejobvykleji Σούχος – Súchos, objevují se ovšem i jiné varianty jména, např. Šebbekh) je staroegyptský bůh zobrazovaný v podobě krokodýla nebo muže s krokodýlí hlavou ikonograficky doložený od počátku historické doby. Přes jistý rozporný vztah k němu byl Egypťany uctíván až do nástupu křesťanství.\n\nSobek byl původně spojován především s Nilem, úrodou a plodností, v Textech pyramid se objevuje jako „dárce zeleně“. V pozdějších dobách je někdy titulován přímo jako „Pán Nilu“, takže vystupuje jako vládce Hapiho personifikujícího plodivou sílu řeky projevující se v nilských záplavách. Byl označován jako bůh vod a uctíván především ve Fájjumské oblasti.\n"}
{"id": "308971", "url": "https://cs.wikipedia.org/wiki?curid=308971", "title": "Javier Saviola", "text": "Javier Saviola\n\nJavier Pedro Saviola Fernández (* 11. prosince 1981, Buenos Aires (čtvrť Belgrano), Argentina) je bývalý argentinský fotbalový útočník. Mimo Argentinu hrál v Evropě: ve Španělsku, Francii, Portugalsku, Řecku a Itálii. Hrál za River Plate, FC Barcelona, Monaco, FC Sevilla, Real Madrid, Benfiku Lisabon, FC Malaga, Olympiakos Pireus a Hellas Verona.\n\nS mládežnickým týmem Argentiny se stal mistrem světa do 20 let v roce 2001 a vítězem olympijských her v roce 2004. Zahrál si na turnaji Copa América 2004, Konfederačním poháru FIFA 2005 a i na mistrovství světa 2006.\n\nZískal cenu Fotbalista roku Jižní Ameriky za rok 1999. Pelé ho roku 2004 zařadil mezi 125 nejlepších žijících fotbalistů.\n\nOsmnáctiletý Saviola se stal nejlepším střelcem \"Apertury\" 1999, podzimní části argentinské ligy.\nJeho 15 branek přispělo k zisku mistrovského titulu. Další titul s River Plate vybojoval na jaře (\"Clausura\" 2000).\nV rámci Poháru osvoboditelů dosáhlo mužstvo čtvrtfinále, kde narazilo na úhlavního rivala Bocu Juniors. V prvním zápase doma na stadionu \"El Monumental\" zařídil ve druhém poločase vítězství 2:1. Odvetu ale ovládla Boca, která nakonec získala titul.\n\nV tomto období se River Plate opíralo o útočnou vozbu ve složení Pablo Aimar, Juan Pablo Ángel, Ariel Ortega, Javier Saviola. Tato čtveřice se nazývala \"\" (: \"Fantastická čtyřka\").\n\nPřes zájem italského AS Řím jej v létě v roce 2001 získala FC Barcelona.\n\nV červenci 2001 odešel Saviola do španělské Barcelony za částku 18 milionů liber (£).\nV únoru 2002 proti španělskému mistrovi z ročníku 1999/2000, Deportivu La Coruña, se Saviola trefil v 73. minutě. To jen sklepl do Molinovy branky povedený Rivaldův lob, a vyrovnal skóre na 2:2.\nKluivert rozhodl o výhře v samotném závěru.\nVe svém premiérovém ročníku ve španělské La Lize zaznamenal Saviola nakonec 17 branek za 36 zápasů. Po sezóně mu tak patřila dělená čtvrtá příčka mezi nejgólovějšími ligovými hráči. Barcelona skončila v lize až čtvrtá.\n\nNásledně odešel trenér Rexach, nahradil jej navrátivší se van Gaal. Pod van Gaalem se Saviolovi přestalo dařit, na podzim zaznamenal jen dvě ligové branky. V lednu byl van Gaal vyhozen a přišel Radomir Antić. Saviola se na jaře rozjel a zaznamenal 11 branek, důležitou branku si připsal v rámci Ligy mistrů. Na hřišti turínského Juventusu tahala Barça za kratší konec, ale Saviola sám zařídil remízu 1:1, a to ve druhé půli.\nPo odvetě se ale radovali Italové.\n\nLetní změny ve vedení katalánského klubu s sebou přinesli nového kouče Franka Rijkaarda. Argentinec zaznamenal v ročníku 2003/2004 14 branek, ale postupné změny v Barceloně a jeho vysoký plat jej odsunuly stranou, do týmu navíc přišly nové posily.\nDalší dva roky tedy strávil na hostování.\n\nSezónu 2004/2005 strávil Saviola v monackém knížecím klubu. Prosadil se do základní jedenáctky a v 29 zápasech francouzské ligové soutěže se střelecky prosadil devětkrát. První ligová trefa přišla už v ligové premiéře proti RC Strasbourg Alsace, to v závěru zápasu zpečetil vítězství 3:1.\nMonacký celek se v základní skupině Ligy mistrů vyšplhal na první místo. Saviola zaznamenal čtyři branky ve čtyřech zápasech. Nejprve se na konci září trefil proti Deportivu La Coruña, s nímž doma AS Monaco vyhrálo 2:0. V dalším, třetím zápase skupiny se trefil doma proti Olympiakosu při výhře 2:1. Před pátým zápasem proti Liverpoolu mělo Monako dvě výhry a dvě prohry. Saviola na domácím stadionu jediným gólem zápasu zařídil tři body, když v 54. minutě využil zmatku ve vápně soupeře.\nDalší gól přidal v posledním kole na španělské půdě. Byl to jeho poslední gól v ročníku, monacké mužstvo padlo v osmifinále.\n\nStřelecky se mu dařilo ve francouzském poháru Coupe de France, kde dal šest branek. Přesto tým vedený Didierem Deschampsem trofej nezískal a v lize skončil na třetím místě.\n\nPo konci hostování se měl vrátit do Barcelony, ta jej však poslala opět hostovat, tentokráte do španělské Sevilly. V tomto období o něj projevil zájem ještě jiný španělský tým, Atlético Madrid vedený koučem Carlosem Bianchim.\n\nV ročníku 2005/2006 hostoval v Seville, kde náležel mezi ofenzivní tahouny. Třemi góly přispěl k postupu ze skupiny v Poháru UEFA. První čtvrtfinálový zápas proti Zenitu se Saviola musel obejít bez podpory Dani Alvese a Jesúse Navase, přesto dvakrát skóroval podpoříce vítězství 4:1. Po centru Adriana v 16. minutě otevřel skóre, druhou branku dal v závěru.\nVe finále proti Middlesbrough nastoupil od začátku vedle Fabiana. Sevilla se dostala v první půli do jednogólového vedení a během poločasové přestávky jej trenér vystřídal, jeho místo tak zaujmul Kanouté. Španělský celek přidal další góly a vyhrál 4:0 a Saviola se tak mohl těšit z první evropské trofeje.\n\nSaviola se vrátil do Barcelony, kde byl v ročníku 2006/2007 v roli sporadicky využívaného náhradníka. Katalánský klub mu nabídl prodloužení končící smlouvy, 25letý Saviola se však rozhodl zamířit jinam.\n\nTrenér Bernd Schuster jej do ligového utkání nasadil poprvé proti Almeríi ve třetím kole La Ligy, i kvůli zranění jiného forvarda van Nistelrooye. Saviola se odvděčil gólem,\nv nadále těžké konkurenci se ale prosazoval těžko.\n\nSvůj třetí gól za \"Bílý balet\" vstřelil v dubnu 2008 proti Bilbau, jeho levačka přispěla k třígólovému vítězství a tříbodovému zisku.\nReal Madrid získal v ročníku 2007/2008 mistrovský titul.\n\nChystaný příchod Cristiana Ronalda jej přiměl hledat nové angažmá, přes zájem anglického Liverpoolu se nakonec přestěhoval do Lisabonu.\n\nZačátkem léta roku 2009 se domluvil na tříleté smlouvě s lisabonskou Benficou, ta Realu zaplatila částku 5 milionů eur.\nTady spojil síly s dalším argentinským technikem Pablem Aimarem, z jejichž kreativity těžil před nimi na hrotu hrající útočník Óscar Cardozo.\nTrenér Jorge Jesus oživil kariéru argentinského útočníka, ten se předvedl například proti Evertonu v základní skupině Evropské ligy. Úvodní gól utkání vstřelil Saviola ve 13. minutě po centru Ángela Di Maríi. Brankáře Tima Howarda překonal střelou z voleje svou slabší pravou nohou.\nPo poločase si ještě připsal asistenci na Cardozův gól a v závěru mu Di María asistoval při jeho druhém gólu na konečných 5:0.\nDalší zápas „EL“ na hřišti Evertonu tým navázal na domácí výkon a výsledek a zvítězil 2:0, góly zařídili Cardozo se Saviolou.\nCesta Evropskou ligou skončila ve čtvrtfinále s Liverpoolem. Benfica po pěti letech vybojovala svůj 32. mistrovský titul. Lisabonské mužstvo navíc opanovalo ligový pohár \"Taça da Liga\".\n\nV ročníku 2010/2011 Benfica titul neobhájila a skončila druhá, také vlivem odchodů Di Maríi a Ramirese. Ofenzíva se tak mohla spoléhat „jen“ na Saviolu s Aimarem.\nPo nepostupu ze skupiny Ligy mistrů se Benfica dostala do Evropské ligy. Saviola jedním gólem pomohl k postupu přes PSV Eindhoven, Benfica však v semifinále nestačila na rovněž portugalskou Bragu. Na začátku dubna 2011 nadešel čas \"Clássica\" proti neporaženému Portu. V 19. minutě Saviola z penalty vyrovnal na 1:1, penalta Hulka ale nakonec rozhodla o vítězství Porta, které si tak předběžně zajistilo titul.\nSaviolu mohl těšit triumf v ligovém poháru \"Taça da Liga\", podobně jako předchozí rok.\n\nPřestup z Benficy Lisabon do Málagy se odehrál v posledních hodinách končícího přestupového okna dne 31. srpna 2012. Třicetiletý Saviola podepsal s klubem smlouvu na jeden rok.\nAmbiciózní celek podporovaný katarskými investory se po úvodní ligové výhře v Zaragoze vydal na půdu Levante, kde Saviola zaznamenal první gól za \"Los Blanquiazules\". Na konečném vítězství 3:1 se navíc podílel asistencí na gólu Joaquína.\nO pár dní později se gólově uvedl v Lize mistrů, ve které Málaga přehrála 3:1 ruský Zenit Petrohrad.\n\nPříležitost od trenéra Pellegriniho dostal v odvetě osmifinále proti Portu, proti kterému hrál od začátku. Jeho branka v první půli nebyla rozhodčím Nicolou Rizzolim uznána, Málaga přesto smazala jednogólové manko z prvního zápasu a vyhrála 2:0.\nKonečnou byl pro Málagu souboj s Borussií Dortmund ve čtvrtfinále. V předposledním zápase La Ligy vstřelil branku proti Deportivu La Coruña a spolu s Iscem a Júliem Baptistou zařídili vítězství 3:1.\n\nZa sezónu se v rámci La Ligy trefil v osmi případech, Málaga skončila na šestém místě v ligové tabulce.\n\nŘecký šampion Olympiakos Pireus v červenci 2013 podepsal Argentince na dva roky.\nZa 25 zápasů v řecké lize nastřílel 12 branek a činil se také v Lize mistrů, kde dvěma brankami zařídil postup do osmifinále po čtyřech letech. Bylo to v posledním zápase doma proti Anderlechtu, ve kterém otevřel skóre ve 33. minutě. Ve druhém poločase činil stav 1:1, přičemž Saviola neproměnil penaltu. Všechno vynahradil o pár minut později, kdy upravil stav zápasu na 2:1.\nPo hodině hry jej na hřišti nahradil Alejandro Domínguez, jenž ještě jednu branku přidal.\n\nV řecké lize se Olympiakos stal znovu mistrem.\n\nV létě 2014 se Saviola upsal italskému Hellas Verona. V prosinci se gólem zasadil o postup do dalšího kola italského poháru, to Hellas porazil Perugii 1:0.\nNa konci ledna 2015 (ve 14. kole) vstřelil jediný gól zápasu s Atalantou, když v 53. minutě překonal levačkou soupeřova brankáře Sportiella.\nByl to Saviolův první a i poslední gól v Serii A.\n\nSpolečně s Pablem Aimarem se Saviola v létě 2015 upsal argentinskému River Plate.\n\nTeprve 19letý Saviola na sebe upozornil na mistrovství světa hráčů do 20 let v roce 2001.\nJeho 11 branek z něj učinilo nejlepšího střelce turnaje a zároveň nejlepšího hráče. Sehrál tak zásadní roli v úspěšném boji o zlato, které Argentina na tomto domácím turnaji získala.\n\nZa národní mužstvo si poprvé zahrál 16. srpna 2000 pod trenérem Marcelem Bielsou. Přes naléhání fanoušků však Bielsa vsázel na jiné hráče,\nSaviola se tak nedostal do nominace na MS 2002. Tam ovšem Argentinci neuspěli a po skupinách zamířili domů.\n\nSaviola si zahrál na jihoamerickém šampionátu Copa América 2004 a hned v prvním zápase s Ekvádorem zaujal hattrickem při výhře 6:1. Vyřazovací fázi zameškal kvůli zranění,\nArgentina ve finále prohrála s Brazílií.\n\nV srpnu 2004 se účastnil Letních olympijských her, kde Argentina v šesti zápasech vybojovala šest výher a získala tak zlato. Saviola vstřelil gól proti Tunisku, ve vyřazovacích bojích však trenér Bielsa spoléhal na Téveze.\n\nV půlce května 2006 se vměstnal do závěrečné nominace trenéra José Pekermana pro mistrovství světa v Německu.\nPrvní zápas skupiny „C“ proti Pobřeží slonoviny nastoupil v základní sestavě po boku Hernána Crespa. Oba útočníci vstřelil gól ještě v prvním poločase. Saviolův gól po přihrávce Riquelmeho se stal vítězným, Didier Drogba ve druhém poločase pouze korigoval. Saviola se stal nejlepším fotbalistou zápasu podle FIFA.\nVe druhém zápase proti Srbsku a Černé Hoře připravil úvodní gól pro Maxi Rodrígueze již v 6. minutě. Argentina vyhrála vysoko 6:0 a zajistila si postup do osmifinále. Saviola byl ve druhém poločase střídán Tévezem.\nDo čtvrtfinálového klání proti Německu jej trenér Pekerman nenasadil, Argentina nakonec s Němci padla v penaltovém rozstřelu.\n\nSaviola se v roce 2016 stal asistentem trenéra v andorrském týmu FC Ordino, kde se měl rovněž starat o rezervu a mládežnická mužstva.\n\n"}
{"id": "308980", "url": "https://cs.wikipedia.org/wiki?curid=308980", "title": "Samarium-kobaltový magnet", "text": "Samarium-kobaltový magnet\n\nSamarium-kobaltové magnety (SmCo) patří k magneticky vzácným zeminám stejně jako neodymové magnety (NdFeB). Základní vyráběné typy mají chemické složení SmCo a SmCo. Vyrábí se podobně jako neodymové magnety lisováním v magnetickém poli a následným spékáním. Představují skupinu s druhou nejvyšší vnitřní energií hned po magnetech NdFeB. Nabízí nejlepší poměr ve srovnání rozměrů, výkonu a odolnosti vůči vysokým teplotám či nepříznivým podmínkám. Jsou velice odolné vůči korozi, a proto nevyžadují povrchovou úpravu. \n\nJejich nevýhodou je vyšší cena. Dalšími jejich nevýhodami jsou veliká křehkost, malá odolnost vůči pnoucím silám a obzvláště velká náchylnost ke štěpení. Samarium-kobaltové magnety jsou extrémně odolné vůči působení vnějšího demagnetizačního pole díky vysokému maximálnímu energetickému součinu Hc. Tato vlastnost dělá samarium-kobaltové magnety obzvláště vhodné pro elektromechanické aplikace.\n\nTyto magnety mohou být používány při podstatně vyšších teplotách než magnety neodymové, maximální provozní teplota SmCo magnetů se pohybuje okolo 250 až 300 °C. Jejich teplotní koeficient je 0,04% na 1 °C. Další faktor, který má vliv na odolnost magnetu, je jeho tvar, a případná přítomnost vnějšího magnetického obvodu. Magnety, které jsou tenké (při typickém tvaru tyče), jsou demagnetizovány snadněji než magnety tlusté. \n\nSamarium-kobaltové magnety vyvinuli Albert Gale a Dilip K. Das a jejich tým z Raytheon Corporation v roce 1970. \n\nPro výrobu samarium-kobaltových magnetů se používá redukční / tavná metoda a metoda redukce / difúze. Pomocí metody redukce / tavení se vyrábějí magnety typu SmCo 5 i Sm2 Co17. Suroviny se roztaví v indukční peci plněné argonem. Směs se odlévá do formy a chladí se vodou, čímž vznikne ingot. V ingotu se práškuje a částice se dále rozemelou, aby se zmenšila jejich velikost. Výsledný prášek se v magnetickém poli lisuje do matrice požadovaného tvaru pro požadovanou orientaci magnetického pole.\n\nSintrování se aplikuje při teplotě 1100–1250 °C, následně se zpracovává roztokem při 1100–1200 °C. Nakonec se temperuje při teplotě přibližně 700–900 °C. Potom se rozemele a dále magnetizuje, aby se zvýšila magnetická síla. Hotový výrobek se testuje, kontroluje a připravuje k expedici k zákazníkům.\n\nPostup výroby SmCo je tedy podobný jako u neodymových magnetů – lisováním v magnetickém poli a následným spékáním.\n\nSamarium-kobaltový magnetický materiál je velmi křehký, a proto je použití obráběcích strojů obtížné. Křehká povaha spojená s prachovým kovovým zrnem (krystalovou strukturou) brání použití karbidových nástrojů. Většina magnetických materiálů je opracována v nezmagnetizovaném stavu a následně opracovaný magnet je zmagnetizován až k saturaci (nasycení).\n\nPři vrtání otvorů do samarium-kobaltových magnetů se používají diamantové nástroje a chlazení chladivem na bázi vody.\n\nOdpad vzniklý z mletí nesmí být zcela suchý, protože samarium-kobalt má nízkou teplotu vzplanutí, jen 150–180 °C. Malá jiskra, například způsobená statickou elektřinou, může snadno spustit zapálení materiálu. Případný vzniklý plamen je pak extrémně horký a obtížně kontrolovatelný.\n\nSamarium kobaltové magnety jsou extrémně silné a vyžadují velké magnetizační pole. Anisotropní povaha spékaných Samarium-kobaltových magnetů vyústí v jediný směr magnetizace. Tento směr magnetizace při zmagnetizování musí být zachován, když je magnet umisťován do konečné montáže. Často se měří indikátorem, který pozná specifický magnetický pól pro daný stroj či zařízení při výrobě. Tento pól je označen barevnou tečkou nebo laserovým výřezem. \n\nSamarium kobaltové magnety jsou používány v řadě aplikacích jako jsou motory, mikrofony, reproduktory, rozprašovací pole pro vakuové pokovování, spouštěcí sálové senzory, urychlovače částic a mnoho ostatních aplikací.\n"}
{"id": "308981", "url": "https://cs.wikipedia.org/wiki?curid=308981", "title": "China Airlines", "text": "China Airlines\n\nChina Airlines (: 中華航空公司, pinyin: \"Zhōnghuá Hángkōng gōngsī\", běžně zkracováno na: 華航) je vlajková letecká společnost Tchaj-wanu (oficiálně nazývaného Čínská republika) a zdejší největší aerolinie. Společnost byla založena 16. prosince 1959. První provozovaná linka byla zavedena v roce 1962. Firma sídlí v hlavním městě země, Tchaj-peji odkud létá z letiště Tchaj-pej Songshan a z hlavního letiště Tchaj-wanu, Tchao-jüan. Třetí základnou je letiště ve městě Kao-siung. V roce 2010 se společnost stala členem aliance SkyTeam. Mezi sesterské společnosti patří nákladní China Airlines Cargo, dále Tigerair Taiwan a z 93 % vlastní Mandarin Airlines (stav k roku 2018). \n\nV roce 2016 společnost přepravila 14,7 milionů cestujících, v roce 2017 celkem 17 milionů. Společnost má rozsáhlou síť destinací v Asii, provozuje lety také do Severní Ameriky, Evropy či Austrálie. \n\nMezi lety 2004 až 2019 společnost provozovala pravidelnou nákladní linku do Prahy svým Boeingem 747-400F, z Tchaj-peje přes Dubaj či Abú Zábí až do Lucemburku. Důvodem ukončení byl pokles poptávky, vysoká konkurence a vysoké provozní náklady. \n\nV červenci roku 2018 společnost China Airlines provozovala celkem 87 letadel s průměrným stářím 8,5 let. Flotila stárne, například v roce 2008 bylo průměrné stáří letky 6 let.\n\n"}
{"id": "308986", "url": "https://cs.wikipedia.org/wiki?curid=308986", "title": "Eumolpos", "text": "Eumolpos\n\nEumolpos (řecky Εύμολπος, v překladu \"„krásně zpívající“\"; latinsky Eumolpus) je v řecké mytologii thrácký král a pěvec, syn Poseidóna a nymfy Chioné. Je pokládán za zakladatele Démétřiných mystérií v Eleusině a tamního kněžského rodu Eumolpovců.\n"}
{"id": "308987", "url": "https://cs.wikipedia.org/wiki?curid=308987", "title": "Ahu Nau Nau", "text": "Ahu Nau Nau\n\nAhu Nau Nau je plošina \"ahu\", nalézající se na severní straně Velikonočního ostrova, v blízkosti pláže Anakena. Na plošině je vztyčeno sedm soch Moai, z nichž čtyři mají na hlavě nasazené Pukao. Dvě ze sedmi soch jsou již pouze torza. Zbývajících pět soch se však dochovalo ve velmi dobrém stavu, protože byly, ležící, zaneseny pískem.\n\nV areálů plošiny Ahu Nau Nau objevili archeologové jediné dochovalé zbytky očí soch Moai, vyrobené z bílých mořských korálů, přičemž oční panenky byly zhotoveny z červené sopečné strusky. Nalezené zbytky očí jsou dnes uloženy v místním muzeu. Více než na jiných sochách Moai, jsou na Ahu Nau Nau zřetelné vytesané obrazce, znázorňující tetování na zádech nebo detaily rukou. Také na kamenech, z nich je vytvořena zadní stěna \"ahu\" jsou petroglyfy.\nV rozmezí let 1978 až 1980 byla plošina zrekonstruována místním archeologem Sergiem Rapu.\nJeho vykopávky spolu s objevy Thora Heyerdahla doložily existenci raných stavebních konstrukcí, které jsou nyní pohřbeny pod mořskými nánosy.\n\nV osmdesátých letech dvacátého století strávil Paul Wallin, profesor archeologie na Gotlandské universitě několik let na vykopávkách na Velikonočním ostrově.\nNa základě datování nalezených organických zbytků, dřevěného uhlí a kostí krys, odhadl, že \"ahu\" byla zkonstruována před 550 až 650 roky. Bylo také doloženo, že sedimenty staré 900 až 950 let předcházejí fázi výstavby \"ahu\". Tyto údaje svědčí o tom, že se v oblasti Anakeny nacházejí nejstarší pozůstatky činnosti původního obyvatelstva.\n\nV létě roku 2003 proběhl v lokalitě Ahu Nau Nau magnetometrický výzkum uskutečněný týmem z university \"California State University\" v Long Beach a Havajské university, ve spolupraráci s archeologem Sergiem Rapu. Během studie se proměřilo 15.000 čtverečních metrů lokality a bylo potvrzeno, že magnetické anomálie korespondují s podpovrchovými strukturami. Výrazné magnetické anomálie odpovídaly rozložení sedimentů bohatých na železo. Tyto geoarcheologické nálezy nasvědčují o existenci bývalých vodních rezervoarů.\n\nV blízkosti Ahu Nau Nau se nachází Ahu Ature Huki s jedinou sochou Moai, kterou v padesátých letech vztyčila expedice Thora Heyerdahla.\n\n"}
{"id": "308988", "url": "https://cs.wikipedia.org/wiki?curid=308988", "title": "Encarnita Polo", "text": "Encarnita Polo\n\nEncarnita Polo, rozená Encarnación Polo Oliva, (* 22. ledna 1939, Sevilla, Andalusie, Španělsko) je španělská zpěvačka a herečka.\n\nEncarnación Polo Oliva se narodila v roce 1939 v Seville. Její otec, mistr cukrář, brzy zemřel a Encarna se s matkou v polovině padesátých let přestěhovala do Barcelony. S podporou a pochopením matky zpívala nejen v rodinném kruhu, ale i na dětských festivalech písně z repertoáru zpěvaček, jako jsou či byly Lola Flores, Juanita Reina a Carmen Sevilla. Záhy zahájila profesionální dráhu. Účastnila se všech rozhlasových konkurzů, zpívala v kabaretech a klubech a vystupovala v kinech v přestávkách mezi projekcemi. V začátcích své kariéry interpretovala především hudbu stylu canción española, později známému jako copla. Na radu Charlese Aznavoura se však později přiklonila k tehdy modernímu stylu música ligera (anglicky easy listening).\n\nV roce 1963 využila nabídky vydavatelství Regal a natočila svou první EP desku ovlivněnou stylem skupiny Los Cinco Latinos. V následujícím roce vystupovala po několik měsíců ve známém barcelonském Teatro Poliorama a ve světě španělské populární hudby se postupně stala známou osobností. V roce 1965 podepsala smlouvu se společností Vergara a natočila tři EP desky. S písní \"1000 horas\" byla finalistkou festivalu \"Festival de la Canción Mediterránea\". Během ročního pobytu v Itálii natáčela pro italský rozhlas a televizi. V následujícím roce, v roce 1966, debutovala na filmovém plátně jako Adriana, agentka 02 v parodické komedii \"07 con el 2 delante (Agente: Jaime Bonet)\" režiséra Ignacia F. Iquina. V roce 1967 pak podnikla turné do Latinské Ameriky.\n\nDo španělského hudebního života se úspěšně vrátila v roce 1968. Producentka Maryni Callejo nabídla zpěvačce, aby u firmy RCA natočila novou verzi deset let starého hitu Loly Flores \"Pepa Bandera\". Ke spolupráci přizvala původem argentinského skladatele a aranžéra Adolfa Waitzmana. Singl s touto písní se stal jednou z nejprodávanějších desek roku 1969 a Encarnita Polo a Adolfo Waitzman uzavřeli 22. srpna 1969 sňatek. Výsledkem jejich tvůrčí spolupráce byla v roce 1970 píseň \"Paco, Paco, Paco\", jež se mnohem později, v roce 2009, dočkala obnovené popularity díky novému zpracování Beyoncé. V tomtéž roce se zpěvačka zúčastnila televizního konkurzu \"Pasaporte a Dublín\" na účast v soutěži Eurovision Song Contest 1971 vysílaném španělskou televizí. Konkurzem prošla vítězně nakonec Karina.\n\nV manželství s Adolfem Waitzmanem se zpěvačce narodila dcera Raquel. V roce 1978 se manželé rozešli a Encarnita Polo na čas opustila svou kariéru. Vrátila se albem \"Encarnita Polo\" natočeným v roce 1988 u nezávislé společnosti Record 83. V roce 1992 pak vydává antologii Encarná u vydavatelství španělského rozhlasu a televize RTVE Música. V průběhu 90. let účinkovala v pořadu \"De Domingo a Domingo\" stanice Tele 5 a v roce 1998 produkovala své poslední LP s písněmi Moncha Borraja. V současné době patří vyzváněcí melodie pro mobilní telefony s hudbou Encarnity Polo díky písní \"Paco, Paco, Paco\" k jedněm z nejprodávanějších a zpěvačka je považována za jednu ze stálic mezi hvězdami populární hudby.\n\n\n\n\n"}
{"id": "308991", "url": "https://cs.wikipedia.org/wiki?curid=308991", "title": "Křišťálová koule", "text": "Křišťálová koule\n\nKřišťálová koule je hladká koule obvykle vyrobená z křišťálu nebo ze skla, které jsou přisuzovány jasnovidecké schopnosti. Je známá také pod názvem věštecká koule. Podobný účel má také nádoba s vodou nebo samotná vodní hladina.\n\nKeltské kmeny, žijící na území Velké Británie již od 2000 př.n.l, byly sjednoceny kněžstvem známým jako druidové. Druidové byli jedněmi z prvních, o kterých víme, že k věštění používali krystaly. Druidské náboženství vykazuje jisté podobnosti s náboženstvím stavitelů megalitů v dávné Británii, proto je možné, že zvyk používání křišťálů k věštění přišel od nich.\n\nPozději ve středověku (500 – 1500 n.l.) kouzelníci, čarodějové, spiritualisté, cikáni a všechny další druhy věštců používali krystaly, aby nahlédli do minulosti, přítomnosti nebo budoucnosti.\n\nDíky své průhlednosti byl k věštení často používán beryl. Skotští horalové nazývali tyto krystaly \"kameny moci.\" Přestože byly první křišťálové koule vyrobeny z berylu, později jej nahradil pravý křišťál, který je ještě čirejší.\n\nPři věštění věštec sleduje v krystalu (resp. ve vodní hladině) obrazy, které pak interpretuje jako významné informace. Ty pak pomohou učinit důležitá životní rozhodnutí (např. v lásce, sňatku, cestování, obchodu atd.).\n\nPokud je při věštění použit krystal nebo jiný průhledný materiál, mluvíme o tzv. krystalomancii nebo věštění z krystalu.\n\nDr. John Dee (13. července, 1527 – 1608 nebo 1609) byl britský matematik, astronom, astrolog, geograf a rádce královny Alžběty I.. Velkou část svého života zasvětil alchymii, věštectví a hermetické filozofii. Byl znám tím, že při své práci často používal věštění z křišťálové koule.\n\nKřišťálové koule jsou populární rekvizity používané při mentalistických tricích prováděných iluzionisty. Trik, při kterém dokáže iluzionista zodpovědět otázky publika, je známý jako \"čtení z křišťálové koule\". Jeden z nejslavnějších iluzionistů 20. století, Claude Alexander, byl často nazýván \"Alexander the Crystal Seer.\"\n\n\n"}
{"id": "308997", "url": "https://cs.wikipedia.org/wiki?curid=308997", "title": "San Giorgio ai Tedeschi", "text": "San Giorgio ai Tedeschi\n\nSan Giorgio ai Tedeschi je katolický kostel v Pise, stojící na via Santa Maria.\n\nKostel byl postaven po roce 1316 na památku padlých německých vojáků v bitvě u Montecatini; byl také nazýván San Giorgio degli Innocenti po připojení ke špitálu Ospedale dei Trovatelli roku 1414; a roku 1784 ke špitálu Riuniti di Santa Chiara.\n\nStavba je jednolodní, cihlová, na stěnách s pozůstatky freskové výzdoby. Interiér, částečně zrekonstruovaný roku 1722, uchovává dřevěný krucifix ze 14. století a bohatou štukovou výzdobu z 18. století.\n\nSeznam kostelů v Pise\n"}
{"id": "309005", "url": "https://cs.wikipedia.org/wiki?curid=309005", "title": "Věra Štinglová", "text": "Věra Štinglová\n\nVěra Štinglová (* 26. srpna 1928 v Praze) je česká kameramanka.\n\nDospívala v koncentračním táboře, za války ztratila většinu rodiny. Po ní se vyučila fotografkou, poté přijata na FAMU, kde jako první žena absolvovala obor kamera. Nastoupila do vznikající Československé televize, v nadšeneckém počátku živého vysílání, v televizi pak strávila 40 let. Televizní práci obětovala manželství, omezit musela i čas na výchovu dětí. Natáčela mj. publicistické pořady Zvědavá kamera, v ulicích během invaze „spojeneckých vojsk“ v roce 1968, pak až do důchodu působila v dětském vysílání. Coby kameramanka se podílela na zhruba 1300 pořadů, mj. na stylově výrazných ateliérových pohádkách 70. a 80. let. Syn Pavel Štingl je dokumentarista.\n"}
{"id": "309018", "url": "https://cs.wikipedia.org/wiki?curid=309018", "title": "Topoľčianky", "text": "Topoľčianky\n\nTopoľčianky (německy \"Kleintopoltschan\") jsou obec na Slovensku v okrese Zlaté Moravce.\n\nPrvní písemná zmínka o obci pochází z roku 1293. Archeologické nálezy však dokumentují slovanské osídlení již ze 6.-7. století n.l. První písemná zmínka se vztahuje k vodní tvrzi, která patřila pánům z rodu Topoľčianských. Zakladatelem rodu byl Comes Haslav, který dostal od krále výsadu rýžovat zlato v místních tocích Leveš a Zlatňanka. Jednalo se o rod velmi bohatý, možná právě proto členové rodiny sváděli mezi sebou kruté boje plné intrik a podnikali loupeživé výpady do okolí. Významnou osobností rodu byl Ján Topoľčiansky přezdívaný za zásluhy v bojích proti Turkům „turkobijec“. Ten nechal na konci 16. století strhnout původní tvrz a na jejím místě postavit novou pevnost s ústředním nádvořím, základ dnešního zámku. Rod Topoľčianskych vymřel v roce 1614 a jeho majetek byl prodán ve veřejné dražbě v roce 1616. Koupil jej baron Ladislav Petho-Hetessi, jehož dcera se později provdala za Pavla Rákocziho a panství přešlo do rukou tohoto vlivného rodu. V době tureckého drancování byla pevnost ušetřena za cenu obětování 24 ze 31 vesnic topoľčianského panství Turkům. Po smrti Pavla Rákocziho panství připadlo jeho synu Ladislavovi a jeho manželce Alžbětě. Ti zásadním způsobem přestavěli pevnost na zámek, zejména nechali postavit loggie a arkády na nádvoří a zámeckou kapli. Jejich dcera Alžběta provdaná Erdödyová byla velmi zbožná, nechala v městečku založit nemocnici, starobinec a sirotčinec, za což jí byl udělen Rytířský řád. Jako vdova se přestěhovala na blízký hrad Hrušov a zámek připadl Františku Rákoczimu. Ten stál při povstání na straně vzbouřenců proti císaři a po porážce vzpoury v roce 1708 byl poškozen jak zámek tak i hrad Hrušov, který od té doby leží v ruinách. Poškozený zámek koupil kníže Coburg, ale vzápětí jej prodal Karlu Zichymu, který zámek opravil. V roce 1742 panství odkoupil rod Keglevichů. Členové rodu se zasloužili o dobudování zámku a zejména zámeckého parku. V roce 1890 přešel majetek do rukou Habsburků, kteří jej vlastnili až do rozpadu monarchie. Arcikníže Josef August Habsburský si místo velmi oblíbil, pořídil hodnotné interiéry, rozšířil park, založil oboru, hřebčín, jízdárnu a myslivecký zámeček.\n\nPo rozpadu monarchie zámek odkoupila československá vláda a stal se letním sídlem prezidentů ČSR. Pravidelně zde pobýval zejména Tomáš Garrigue Masaryk, který zde dokonce přijímal státní návštěvy a z jeho rozhovorů s Karlem Čapkem zde vznikly Hovory s T. G. M. Další prezidenti v Topoľčiankách pobývali spíše krátkodobě, až v roce 1957 rozhodnutím vlády ČSR přešel zámek do vlastnictví Revolučního odborového hnutí a sloužil k výběrové rekreaci.\n\nV současné době byly některé místnosti, jež prezident Masaryk obýval, uvedeny do původního stavu a jsou přístupné veřejnosti.\n\nObec měla k 31. prosinci 2004 2877 obyvatel.\n\n\n\n"}
{"id": "309031", "url": "https://cs.wikipedia.org/wiki?curid=309031", "title": "Monogamie", "text": "Monogamie\n\nMonogamie (párové manželství) je manželství jednoho muže s jednou ženou. Termín vznikl ze spojení řeckých slov \"monos\" (jeden, sám) a \"gamos\" (manželství, jednota). Jejím opakem je polygamie – manželství více než dvou partnerů, která se dále dělí na polygynii (více manželek) a polyandrii (více manželů).\n\nMnoho společností povoluje polygamii, ale celkově na světě převažuje monogamní forma manželství. Americký antropolog Robert Murphy uvádí, že velká většina světových manželství je monogamních.\n\nJelikož v populaci je přirozené přibližně stejné zastoupení žen i mužů, monogamie by měla dobře odpovídat demografickým procesům. Monogamie také vede ke vzniku v současném světě nejrozšířenější základní rodinné jednotky – nukleární rodiny, která se skládá z otce, matky a jejich potomků.\n\n\n"}
{"id": "309040", "url": "https://cs.wikipedia.org/wiki?curid=309040", "title": "Červený kostel (Varnsdorf)", "text": "Červený kostel (Varnsdorf)\n\nTzv. Červený kostel je bývalým kostelem Německé evangelické církve, postaveným v novogotickém slohu ve Varnsdorfu. Jedná se o unikátní sakrální stavbu z glazurovaných cihel, která je chráněna jako kulturní památka. V roce 2015 získalo objekt do vlastnictví město Varnsdorf a v té době byly zahájeny práce na odstranění havarijního stavu. V dalších letech město plánuje postupnou obnovu kostela.\n\nO záchranu kostela usiluje občanské sdružení \"Červený kostel Varnsdorf.\"\n\nZákladní kámen ke stavbě kostela byl položen dne 16. května 1904. Projekt zpracoval architekt Woldemar Kandler (1866–1929) z Drážďan.\n\nKostel měl tři zvony: největší zvon byl opatřen nápisem: „Slovo Páně zůstává na věky“, prostřední, který vítal den a večer, „Modli se a pracuj“. Nejmenší měl připomínat, že jsem každý smrtelný a On je s námi „Jsem s Vámi po všechny dny až do skonání světa“. Zvony byly darem hornolužického spolku Gustava Adolfa, byly dovezeny dne 25. června 1905 a poprvé se rozezněly 28. června téhož roku.\n\nDne 3. prosince 1905 byl kostel vysvěcen a byl pojmenován „Kostel míru“. Při vysvěcení se poděkovalo Starokatolické církvi, císaři Josefu II. u jeho pomníku za náboženskou svobodu. Varhany byly vysvěceny dne 27. května 1906. Měly 21 rejstříků a 1300 píšťal.\n\nV nezměněné podobě se kostel dočkal roku 1945. Po skončení druhé světové války byl konfiskovaný kostel předán do užívání Církvi československé bez řádných dokladů. Od šedesátých let 20. století kostel chátrá. V době normalizace nastal úplný úpadek kostela. Tajně byly odvezeny kostelní lavice, byly použity na stavbu chat v areálu Varnsdorfského rybníka.\n\nPro záchranu Červeného kostela bylo roku 2010 založeno Občanské sdružení Červený kostel. Po převzetí kostela městem Varnsdorf v roce 2016 byly zahájeny práce na obnově památky.\n\n\n"}
{"id": "309043", "url": "https://cs.wikipedia.org/wiki?curid=309043", "title": "All Nippon Airways", "text": "All Nippon Airways\n\nAll Nippon Airways (: 全日本空輸株式会社, \"Zen Nihon Kúju Kabušiki-gaiša\") také známá jako Zennikkú (全日空) nebo ANA je japonská letecká společnost se sídlem v tokijské čtvrti Minato. ANA vznikla v roce 1952, od roku 1999 členem letecké aliance Star Alliance. Hlavní základny jsou tokijská letiště Narita a Haneda, mezi další základny patří letiště Kansai a Itami u Ósaky. Provozuje také nízkonákladovou leteckou regionální spolenčnost Air Do, Japan Air a Vanilla Air. Pod jménem ANA Cargo vystupuje nákladní společnost.\n\nAll Nippon Airways byly 29. března roku 2013 oznámeny jako pěti-hvězdičková aerolinie agenturou Skytrax.\n\n"}
{"id": "309045", "url": "https://cs.wikipedia.org/wiki?curid=309045", "title": "ANA", "text": "ANA\n\nVýraz ANA může znamenat:\n\n"}
{"id": "309048", "url": "https://cs.wikipedia.org/wiki?curid=309048", "title": "Jan II. Komnenos", "text": "Jan II. Komnenos\n\nJan II. Komnenos (řecky \"Ioannes Komnenos\"; 13. září 1087 – 8. dubna 1143) byl byzantský císař v letech 1118 až 1143, který panoval v období tzv. komnenovské renesance byzantské říše. Narodil se jako nejstarší syn císaře Alexia I. Komnena a Ireny Dukainy.\n\nJan byl velice zbožný a energický muž, odhodlaný odčinit pohromu, již říše utrpěla o půlstoletí dříve po bitvě u Mantzikertu. V průběhu své pětadvacetileté vlády uzavřel spojenectví se Svatou říší římskou na západě, přesvědčivě zvítězil nad Pečeněgy na Balkáně a osobně vedl řadu vojenských výprav do Malé Asie proti seldžuckým Turkům. Janova tažení zcela zásadně změnila dosavadní rovnováhu sil a přinutila Turky k přechodu do defenzívy. Mnoho dřívějších byzantských měst a pevností v Anatolii bylo získáno zpět. Na jihu byly byzantské hranice posunuty z údolí řeky Maiandros na západě až do Kilíkie na východě. Ve snaze prosadit se jako nejmocnější panovník křesťanského světa se Jan vypravil do Sýrie v čele mohutného vojska tvořeného Byzantinci a křižáky. Navzdory velkému úsilí, s nímž vedl kampaň, byla Janova důvěra zklamána věrolomností jeho křižáckých spojenců, kteří ho nepodpořili v boji proti společným muslimským nepřátelům.\n\nLatinský historik Vilém z Tyru, jenž patřil mezi velké obdivovatele císaře, popsal Jana jako podsaditého a neobvykle nevzhledného člověka, jehož oči, vlasy i pleť byly velmi snědé, což mu vyneslo přezdívku „Maur“. I přes svůj fyzický vzhled obdržel Jan přízvisko \"Kaloioannes\" (řecky „Krásný Jan“ nebo „Sličný Jan“), jež nepoukazovalo na krásu jeho těla, nýbrž na vznešenost jeho ducha. Oba jeho rodiče byli i na tehdejší poměry mimořádně zbožní lidé, v čemž je Jan dokonce ještě převyšoval. Konverzace na císařském dvoře se omezovala pouze na vážné záležitosti. Taktéž pokrmy předkládané na císařské tabuli byly velmi skromné, čímž císař svým dvořanům a šlechtě vytýkal jejich nádherymilovnost a nezměrný přepych. Přes svoji vážnou a asketickou povahu byl Jan mezi svými poddanými velice oblíbený, neboť jeho zásadovost a mravní bezúhonnost byly nepředstírané.\n\nJan byl proslulý svojí hlubokou zbožností a pozoruhodně mírnou a spravedlivou vládou. V době, kdy krutost byla považována za běžnou vlastnost, patřil mezi výjimečně shovívavé vládce. Podle historika Nikety Choniata neodsoudil jediného člověka k trestu smrti. Někdy byl proto nazýván byzantským Marcem Aureliem. Jan byl navíc podobně jako jeho otec rovněž výtečným vojákem a vynikajícím příkladem odvážného a vytrvalého muže, který si uložil za povinnost dobýt zpět všechna někdejší území říše obsazená Seldžuky.\n\nOkolnosti Janova nesnadného nástupu na trůn vylíčil ve svém díle Niketas Choniates. Alexios preferoval Jana jako svého následníka na úkor Nikefora Bryennia, oblíbence své manželky Ireny Dukainy, za něhož byla provdána jejich dcera Anna Komnena. Alexios musel proto svůj postoj tajit, aby zabránil Ireniným intrikám vůči Janovi a jejím požadavkům na Nikeforovo nástupnictví. Když 15. srpna 1118 Alexios umíral v klášteře Mangana, vnikl Jan, doprovázený příbuznými stojícími na jeho straně, mezi nimiž nechyběl jeho bratr, \"sebastokrator\" Izák Komnenos, do kláštera a odejmul svému na smrtelné posteli ležícímu otci císařský pečetní prsten. Poté se zdviženými pažemi ihned zamířil do Velkého paláce, kde byl s podporou lidu prohlášen císařem. Irena byla zcela zaskočena, pročež nebyla schopna svého syna nijak zadržet či podnítit Bryennia k nějakému činu proti němu. Třebaže císařská garda nejprve odmítla Jana vpustit do paláce, dav obklopující nového císaře si vstup vynutil silou. Alexios zemřel během následující noci. I přes naléhání své matky se Jan odmítl připojit ke smutečnímu obřadu, jelikož jeho vláda byla zatím příliš nejistá. Teprve o několik dnů později byla jeho pozice zabezpečena.\nPo uchopení moci odměnil Jan své příbuzné a stoupence mnoha úřady. Svého bratra Izáka přijímal takřka jako sobě rovného. Svého stejnojmenného bratrance učinil císařským komorníkem (\"parakoimomenos\") a Gregoria Taronita představeným císařovy šatny (\"protovestiarios\"). Nejvyšší pocta byla ale vyhrazena pro muže tureckého původu, Ioanna Axucha, který byl Janovým blízkým přítelem už od dětství. Ten obdržel hodnost vrchního velitele byzantského vojska (\"megas domestikos\"). Je třeba podotknout, že politika udělování úřadů příbuzným a blízkým přátelům byla v souladu s politikou nepotismu prováděnou Alexiem a jeho matkou Annou Dalassenou. Jan ovšem nebyl schopen uspokojit všechny mocné členy rodiny a často raději preferoval jedince, kteří s ním nebyli spřízněni, ale sloužili pod jeho otcem. Po celou dobu své vlády dával Jan neustále najevo značnou neochotu umožnit příbuzným zasahovat do řízení státu. Tím vytvořil nebezpečný antagonismus, který vedl k intrikování dokonce i v užším kruhu Janovy rodiny.\n\nChoniates v této souvislosti popisuje spiknutí, za nímž stály císařova matka a Anna Komnena. Cílem těchto dvou žen bylo sesazení Jana z trůnu, k čemuž se odhodlaly ještě před koncem prvního roku jeho vlády. Útok byl uskutečněn v době, kdy se císař zaneprázdněný válčením v Anatolii nacházel mimo hradby Konstantinopole. Annin manžel Nikeforos se však v klíčovém momentu zachoval příliš nerozhodně a odsoudil tak spiknutí k nezdaru. Jan následně projevil shovívavost vůči spiklencům, jimž zkonfiskoval majetek a svoji matku a sestru poslal do kláštera. Podle Choniatova tvrzení to byl především Axuch, kdo zasáhl ve prospěch Anny, s níž se Jan nakonec usmířil. V roce 1122 ustavil Jan svého malého syna Alexia svým spoluvládcem, čímž chtěl zajistit jeho budoucí následnictví.\n\nKrátce po svém nástupu na trůn odmítl Jan potvrdit smlouvu uzavřenou mezi Alexiem a benátskou republikou v roce 1082, na základě níž byla Benátčanům zaručena rozsáhlá obchodní privilegia na území byzantské říše. Tato změna politiky nebyla motivována finančními zájmy, neboť její příčinou se stal jistý incident mezi Benátčany a jedním z příslušníků císařské dynastie. Svoji roli zřejmě sehrála také skutečnost, že jihoitalští Normané nebyli již považováni za bezprostřední hrozbu. V důsledku Janova rozhodnutí došlo k vážnému konfliktu, který umocnila skutečnost, že Byzantinci byli v této době zcela závislí na benátském námořnictvu. Na počátku roku 1123 Benátčané napadli ostrov Kerkýru a pouze naléhavá žádost křižáků o pomoc je přinutila přerušit obléhání. V reakci na to Byzantinci vypálili benátskou čtvrť v Konstantinopoli. Benátská flotila poté provedla odvetný útok, při němž vyplenila ostrovy Rhodos, Chios, Samos, Lesbos a Andros. V roce 1126 se Benátčané pokusili zmocnit Kefalenie v Jónském moři. Po těchto porážkách Janovi nezbylo než potvrdit Benátčanům jejich výsady, protože pokračování války ho stálo příliš mnoho finančních prostředků. Tato neblahá zkušenost s Benátčany přesvědčila Byzantince o nutnosti vybudování vlastní silné flotily.\n\nV prvních letech své vlády zastavil Jan pronikání seldžuckých Turků v Anatolii a obnovil kontrolu Byzantinců nad jihozápadní částí této země. Nicméně v zimě 1121 až 1122 podnikli nomádští Pečeněgové invazi do Thrákie. V létě 1122 se proto císař vypravil v čele svého vojska proti nájezdníkům. Vzhledem k početní převaze Pečeněgů Jan předstíral, že je ochoten s nimi uzavřít mírovou smlouvu. Současně se je snažil rozdělit a některým z jejich vůdců nabízel cenné dary. Mezitím je však nepozorováně obklíčil, načež podnikl překvapivý útok proti vozové hradbě, chránící ženy a děti útočníků. V nastalé rozhořčené bitvě u Beroie se Janovi s vydatným přispěním varjažské gardy podařilo dosáhnout nad Pečeněgy drtivého vítězství. Tímto byzantským úspěchem, jehož výročí bylo připomínáno jako svátek, bylo definitivně odstraněno nebezpečí vpádů Pečeněgů na Balkánský poloostrov.\n\nV dalším roce vedl Jan trestnou výpravu proti Srbům. Četné srbské zajatce nechal podobně jako dříve Pečeněgy shromáždit a pak je dal přesídlit do maloasijské Nikomédie, kde sloužili jako vojenští kolonisté. Tímto opatřením chtěl Jan přinutit k poslušnosti vládce srbského knížectví Raška, které bylo formálně podřízeno byzantské říši. Zároveň měla být východní hranice zabezpečena proti útokům Seldžuků.\n\nJanovou manželkou byla uherská princezna Piroška, jež přijala řecké jméno Irena. Po smrti uherského krále Kolomana, se vlády v Uhrách chopil králův syn Štěpán II. Jeho oslepený strýc, kníže Álmoš, již dříve uprchl do Konstantinopole, kde byl přátelsky přijat. Štěpán požadoval Álmošovo vydání, čemuž Jan odmítl vyhovět. V letech 1127 a 1128 tudíž uherské vojsko překročilo Dunaj a napadlo byzantské území. Maďaři zaútočili na Bělehrad, Braničevo, Niš a Sofii a pronikli hluboko na jih až k městu Philippopolis (Plovdiv). V roce 1128 vytáhl Jan vstříc nepříteli, přičemž část vojska nechal přepravit na lodích, plavících se proti proudu Dunaje. Když se Maďaři stáhli za řeku, nechal Jan posílit hradby Braničeva. Jakmile se však vydal zpět do Konstantinopole, Maďaři zahájili nový útok na Braničevo, pročež se císař ihned vrátil zpět. Ačkoli jeho vojsko bylo vystaveno nemocem a muselo postupovat zrádným terénem, vyvaroval se Jan těžkých ztrát, v naprosté tajnosti přesunul své muže na druhý břeh Dunaje a vpadl do týlu Maďarů. Poté, co se takto vypořádal se svými nepřáteli na západě, mohl se Jan plně soustředit na dobývání Malé Asie a Sýrie.\n\nSoudobé byzantské prameny opomíjejí Janova diplomatická jednání se západními monarchy. Vzestup normanského vládce Rogera II. Sicilského, který se kolem roku 1130 zmocnil většiny jižní Itálie a představoval tak hrozbu pro byzantské provincie na Balkáně, přiměl Jana k podpoře římsko-německého císaře Lothara III. Tomu se v roce 1137 podařilo proniknout do Bari na jihu Apeninského poloostrova, čímž vážně ohrozil Rogerovu pozici. S Lotharovým nástupcem Konrádem III. vyjednal Jan spojenectví stvrzené sňatkem Konrádovy švagrové Berty ze Sulzbachu a Manuela, Janova čtvrtého syna. Po většinu svého panování projevoval Jan větší zájem o dění na východní hranici své říše. Lze tedy důvodně předpokládat, že aliance s římsko-německými vládci byla namířena proti Rogerovi, jenž měl být zaneprázdněn tlakem Štaufů, zatímco Jan vedl válku na východě.\n\nSeldžukové vytrvávali ve svém náporu na byzantské území na západě Malé Asie, avšak Jan byl rozhodnutý je odrazit a zastavit jejich další pronikání na západ. Už v roce 1119 se vypravil do Frýgie proti seldžuckým Turkům, kteří odřízli přístup k městu Attaleia (Antalya) na jižním pobřeží Anatolie. V boji proti turkickým nomádům Byzantinci rychle dobyli město Laodikeia (poblíž dnešního Denizli), načež se císař okamžitě vrátil do Konstantinopole. Přesto ještě v témže roce císař lstí obsadil město Sozopolis, které se rozkládalo ve špatně přístupném terénu. Při dobývání města provedli Byzantinci klamný útok na hradby města, jímž vylákali Turky k pronásledování. Mezitím byl zahájen nový byzantský útok, takže se turečtí obránci ocitli v kleštích. Jan se poté zmocnil ještě několika nedaleko ležících pevností a obnovil pozemní spojení s Attaleiou.\nV roce 1130 došlo k rozporům mezi Janem a jeho bratrem, sebastokratorem Izákem, který byl kvůli svým neúspěšným pokusům o získání trůnu nucen odejít z Konstantinopole. Izák následně vyhledal útočiště ve Svaté zemi a později se uchýlil na dvůr danišmenovského emíra Gümüshtigina ve městě Melitene (Malatya), jež se nacházelo na horním toku Eufratu. Turečtí Danišmendovci, jejichž moc v předchozích letech výrazně vzrostla na úkor slábnoucího rúmského sultanátu, představovali nejvážnější překážku Janovým snahám o ovládnutí Malé Asie. Na přelomu let 1132 a 1133 dosáhlo proti nim byzantské vojsko série úspěchů, když při postupu Bithýnií a Paflagonií obsadilo důležitou pevnost Kastamon, rodové sídlo Komnenovců, a proniklo hluboko za řeku Halys. V průběhu tažení se Byzantincům vzdalo bez boje několik lokálních vládců a mnoho křesťanů i muslimů se poddalo císaři. Jan oslavil po návratu do Konstantinopole svůj úspěch velkolepým triumfem. Mezitím však Danišmendovci získali Kastamon zpět pod svoji kontrolu. Jan proto vytáhl znovu do pole, ovšem jeho tažení bylo záhy přerušeno náhlým úmrtím císařovny Ireny. V dalším roce pokračoval Jan ve výpravě do Malé Asie a po Gümüshtiginově smrti, jíž provázely vnitřní zmatky mezi Danišmendovci, uzavřel císař krátkodobé spojenectví s rúmským sultánem. V roce 1135 se Jan opět zmocnil Kastamonu a po nedlouhém obléhání dobyl také město Gangra (Çankırı), jež opatřil posádkou o síle 2000 mužů. Gangra nicméně brzy padla opět do rukou Danišmendovců.\n\nNové tažení proti Danišmendovcům podnikl Jan teprve o čtyři roky později. Na jaře 1139 se císař odebral do Mýsie, kde odrazil nájezdy proti pevnosti Lopadion a do údolí řeky Sangarios. V létě se vydal podél jižního pobřeží Černého moře do severovýchodní Anatolie a zimu strávil v Pontu. Konstantin Gabras, byzantský správce Trapezuntu, který se vzepřel císařské autoritě a uzavřel spojenectví s Danišmendovci, se v důsledku císařova energického postupu podvolil Janově moci. V následujícím roce se Byzantinci obrátili na jih, přičemž zahnali danišmendovské vojsko na útěk a pak zamířili k pevnosti Neocaesareia (Niksar). Odhodlaně bráněné město se ale ukázalo nedobytným, k čemuž přispěla i okolní krajina bránící v účinném zásobování vojska. Koncem roku 1140 tudíž Jan upustil od obléhání Neocaesareie. Během jednoho z náhlých výpadů obránců se vyznamenal císařův syn Manuel, jenž zde prokázal svoji velkou odvahu.\n\nPoté, co podlomil postavení seldžuckých Turků v Malé Asii, zaměřil Jan svoji pozornost na záležitosti křesťanských států v Levantě. Nejdříve se musel vypořádat s Leonem, vládcem Malé Arménie, který opanoval kilická města a pokusil se oblehnout Seleukii (dnešní Silifke). V roce 1137 vytáhl Jan s početným vojskem do Kilíkie a bez větších obtíží si většinu této země podrobil. Přitom byla obsazena města Mopsuestie, Adana a Tarsos a do rukou Byzantinců padla po 37 dní trvajícím dobývání také pevnost Anazarba. Leon uprchl do pohoří Taurus, avšak v dalším roce byl zajat a potupně odveden do Konstantinopole. Po ovládnutí Kilíkie pokračoval Jan v tažení postupem proti antiochijskému knížectví, jehož hlavní město Antiochie bylo 29. srpna 1137 obleženo Byzantinci. Ke svému protivníkovi, knížeti Raimondovi z Poitiers, se Jan zachoval velkoryse a ponechal ho jako svého vazala vládcem Antiochie. Raimond nicméně musel přijít do byzantského vojenského tábora, kde se císaři zavázal slibem poddanství a navíc mu přislíbil volný vstup do města. Pokud by se Janovi podařilo dobýt syrská města Aleppo, Šajzar, Emesu (Homs) a Hamu, měl Raimond výměnou za ně přenechat Antiochii Byzantincům.\nPo podmanění Malé Arménie a zajištění Antiochie se Jan mohl připravovat k uskutečnění další části svého záměru. Po krátkém pobytu v Konstantinopoli dorazil na počátku roku 1138 zpět do Antiochie. Zde bylo jeho vojsko posíleno o oddíly Raimonda z Poitiers a hraběte Joscelina II. z Edessy. S touto vojenskou mocí hodlal Jan zasadit úder muslimům v Sýrii, jenž by upevnil postavení křesťanů v Levantě. Ovšem křižáčtí princové, podezřívaví vůči Janovým úmyslům i vůči sobě navzájem, neměli zájem na úspěchu tažení, jehož se účastnili spíše z donucení. Raimondovi navíc hrozilo, že se bude muset vzdát Antiochie. Byzantinci a jejich spojenci se nejprve vypravili směrem k Aleppu, ale vzhledem k mohutnosti jeho opevnění a nedostatečnému zásobování vodou odklonil Jan svoji armádu k pevnosti Šajzar, ležící při řece Orontes. Zvěsti o postupu Zengího, mocného mosulského atabega, přiměly však Jana k přerušení obléhání. Ještě před tím musel místní emír odpřisáhnout císaři věrnost a slíbit placení ročního tributu. Po slavnostním příjezdu do Antiochie, v níž se Jan chystal plánovat novou válečnou výpravu proti Aleppu, nařídil Raimondovi, aby mu v souladu s dřívějším ujednáním vydal městskou citadelu. Nato Joscelin rozšířil mezi lid nepravdivou zprávu o tom, že císař chce vypudit všechny latinské obyvatele z města, což záhy vedlo k protibyzantskému povstání. Jan, obležený v antiochijském paláci, byl následně oběma křižáckými vládci ujištěn, že nemají se vzniklou rebelií nic společného. Uskutečnění syrského tažení nepřipadalo už v úvahu a na jaře 1139 se císař rozhodl k návratu do Konstantinopole.\n\nNa počátku roku 1142 se Jan vypravil společně se svými čtyřmi syny na svoji poslední cestu do Sýrie. Byzantinci táhli směrem k jižnímu pobřeží Anatolie, do Attaleie, jejíž zásobovací linie byly opětovně vystaveny nájezdům Turků. Ti byli vytlačeni z okolních oblastí byzantskými vojáky. Poté, co Jan vstoupil do Attaleie, zasáhly ho v brzkém sledu dvě rodinné tragédie. Císařův nejstarší syn Alexios, legitimní dědic byzantského trůnu, onemocněl a zemřel během několika málo dní. Zanedlouho skonal rovněž Janův druhorozený syn Andronikos, příčinou jeho smrti byla patrně tatáž nemoc. Navzdory těmto pohromám postupoval Jan se svými muži dále na východ a v polovině září dorazil do Turbesselu v edesském hrabství. Zaskočený Joscelin mu proto nabídl svoji malou dceru jako rukojmí. O několik dní později odeslal Jan své emisary k Raimondovi do Antiochie a jejich prostřednictvím požadoval okamžité předání města Byzantincům. Když se Raimond odmítal Janovi podřídit, rozhodl se císař vynutit si nadvládu nad Antiochií vojenskou silou. Byzantinci vyplenili zázemí města, avšak kvůli blížící se zimě se stáhli do Kilíkie.\n\nRozhodující úder proti Raimondovi odložil Jan na nadcházející rok, v němž zamýšlel učinit také poutní cestu do Jeruzaléma, o čemž zpravil krále Fulka. Rozsáhlé přípravy k tažení, jež mělo být největším vojenským podnikem Janova života, se nakonec ukázaly zbytečné. V březnu 1143 utržil Jan při lovu v horách Tauru zdánlivě bezvýznamné zranění ruky způsobené šípem. Rána se ale zanítila a vyvolala otravu krve, jíž císař 8. dubna 1143 podlehl. Janovým posledním důležitým činem byl výběr nástupce, jímž určil svého nejmladšího syna Manuela. Ten dostal přednost před starším Izákem, v jehož neprospěch hovořily jeho sklony k záchvatům vzteku.\n\nVláda Jana II. Komnena představovala etapu konsolidace výbojů jeho otce Alexia a pokračujícího znovudobývání dříve ztracených území. O období Janova panování máme k dispozici pouze stručné informace z děl historiků Ioanna Kinnama a Nikety Choniata, kteří ale nezachytili všechny klíčové události oné doby. K vyplnění mezer mohou posloužit spisy křižáckého biskupa Viléma z Tyru nebo panegyriky od básníka Theodora Prodroma. Mezi prameny první poloviny 12. století lze zahrnout také chvalořeči Nikefora Basilaka a Michaela Italika. Pro tyto byzantské panegyriky je charakteristický optimistický duch očekávání, který provázel Janovu vládu a jenž vycházel z předpokladu obnovení někdejší říše Basileia II. nebo dokonce římské říše. Obliba tématu renovatia imperii v těchto oslavných projevech naznačuje význam ideje říše pro tehdejší byzantské obyvatelstvo.\n\nJan II. Komnenos byl zkušený vojevůdce, dávající přednost obezřetnému a metodickému obléhacímu způsobu válčení před riskantními otevřenými bitvami. Císařova strategie vedení každoročních vojenských kampaní s omezenými ovšem realisticky stanovenými cíli se ukázala mnohem účinnější než postup jeho syna Manuela. Seldžukové byli nuceni přejít do defenzívy, čehož Jan dosáhl taktéž jednoduchou a obratnou diplomatickou politikou, která mu umožnila odpoutat se od záležitostí na západě a stupňovat tlak na byzantské nepřátele na východě. Janovy výpravy přinesly byzantské říši dvojnásobný prospěch, neboť odvrátily seldžucké Turky od útoků na jádro říše a současně vedly k pozvolnému rozšiřování jejího teritoria v Malé Asii. Díky své rozhodnosti, obětavosti a strategické dovednosti císař oblehl a obsadil řadu nepřátelských pevností a měst, čímž se domohl pověsti zdatného dobyvatele. Někteří moderní historikové nicméně zpochybňují efektivnost Janových neustálých a náročných tažení, což je do značné míry způsobeno pomíjivostí jejich výsledků.\n\nByzantská říše získala v průběhu Janova vládnutí zpět rozlehlé území. Janovy úspěchy v bojích proti Pečeněgům, Srbům a seldžuckým Turkům, společně s jeho pokusy ustavit byzantskou svrchovanost nad křižáckými státy v Antiochii a Edesse, přispěly k výraznému obnovení prestiže a vážnosti říše. Choniates tudíž považoval Jana za nejlepšího císaře z dynastie Komnenovců. Pokud by mu bylo dopřáno ještě několik let navíc, pravděpodobně by rozšířil byzantskou moc hlouběji do Sýrie a v Anatolii by možná dosáhl vítězství, jimiž by napravil důsledky Mantzikertu. Protože ale zemřel v relativně brzkém věku, zůstalo jeho životní dílo na východě nedokončeno.\n\n\n\n"}
{"id": "309049", "url": "https://cs.wikipedia.org/wiki?curid=309049", "title": "Stimulovaná emise", "text": "Stimulovaná emise\n\nStimulovaná emise je obecně emise koherentního elektromagnetického záření z látky vyvolaná dopadajícím zářením za současného přechodu části kvantové soustavy z excitovaného stavu do stavu základního. Známé je především její využití v laserech k zesilování světla žádaných vlastností, ovšem nachází uplatnění i v zesilování elektromagnetického záření o vlnových délkách mimo oblast viditelného světla a jí blízkých (maser) či při urychlování částic (paser).\n\nElektrony v atomu mohou být umístěny v různých energetických hladinách. Platí, že čím dále jsou od jádra, tím vyšší mají energii. Vyšší energetická hladina, než je hladina základní, se nazývá excitovaný stav. Stimulovaná (též vynucená či indukovaná) emise je kvantový jev, při kterém dopadající částice (nejčastěji foton) stimuluje přechod excitovaného elektronu do základního stavu za současného vyzáření částice o stejných vlastnostech jako má částice stimulující. Pro jednoduchost předpokládejme pouze dvě energetické hladiny v kvantové soustavě (viz obrázek, kde E je soustava v základním stavu, a E je ve stavu excitovaném).\n\nV excitovaném stavu setrvává soustava jen po velmi krátkou dobu, řádově 10 - 10s, a následně přechází do stavu základního za současného vyzáření fotonu či fononu. V případě zářivého přechodu (vyzáření fotonu) se jedná o tzv. spontánní emisi, kdy je foton o vlnové délce odpovídající rozdílu energetických hladin vyzářen náhodným směrem s náhodnou fází a polarizací. Ke stimulované emisi dochází tehdy, přijde-li do excitované soustavy (tedy dříve, než dojde ke spontánní emisi) foton o energii rovné rozdílu energetických hladin (tedy o energii formula_1, kde \"h\" je Planckova konstanta a ν je frekvence záření, pomocí níž lze vyjádřit také jeho vlnovou délku ze vztahu formula_2, kde \"c\" je rychlost světla). V tom případě tento foton stimuluje přechod soustavy do základního stavu a je vyzářen další foton, jenž má stejnou vlnovou délku (energii), polarizaci a směr jako foton stimulující.\n\nNutnou podmínkou pro praktické použití stimulované emise je vytvoření tzv. inverzní populace. Atomy se zpravidla snaží zaujmout stav s nejmenší možnou energií, nacházejí se tedy v základním stavu schopné absorpce. Proto se za normálních okolností intenzita světla při průchodu látkou snižuje, neboť počet atomů v základním stavu je mnohem vyšší než počet atomů v excitovaném stavu (tzv. rovnovážná populace) a dopadající fotony jsou absorbovány atomy látky. Jak již bylo zmíněno výše, pro (stimulovanou) emisi je nutné dostat kvantovou soustavu do excitovaného stavu. Je-li navíc požadováno zesílení záření v aktivním prostředí, je nutné, aby počet excitovaných prvků kvantové soustavy schopných emise byl větší než počet prvků v základním stavu (schopných absorpce). Převažuje-li počet elektronů na vyšší energetické hladině (E) nad počtem elektronů na nižší hladině (E), nazýváme tento stav inverzní populací. Takováto kvantová soustava potom zesiluje procházející záření. Inverzní populace můžeme dosáhnout tzv. čerpáním (též buzením) např. světelným zářením, elektrickým výbojem či chemickou reakcí, čímž dochází k excitaci elektronů na vyšší energetické hladiny.\n\nPravděpodobnost, že nastane stimulovaná emise je dána vztahem formula_3; roste tedy s hustotou dopadajícího záření ρ(ν) a s počtem excitovaných atomů N. Konstantou úměrnosti je zde Einsteinův koeficient stimulované emise B.\n\nRoku 1917 předpovídá Albert Einstein ve svém článku Zur Quantentheorie der Strahlung ve Physikalischen Zeitschrift, že kromě absorpce a spontánní emise existuje ještě emise stimulovaná. Díky tomu je schopen odvodit Planckův zákon pro záření absolutně černého tělesa pomocí pravděpodobnostních koeficientů (později nazvaných Einsteinovými) pro absorpci a spontánní a stimulovanou emisi. Bez předpokladu existence stimulované emise docházel Einstein k empiricky nesprávnému (pro nízké frekvence) Wienově zákonu.\n\nV roce 1928 Rudolph W. Landenburg s Hansem Kopfermannem potvrdili svým pozorováním existenci stimulované emise.\n\nV roce 1939 Valentin A. Fabrikant navrhuje využít stimulovanou emisi k zesilování světla.\n\nRoku 1947 Willis E. Lamb and Robert C. Retherford objevili dobře patrnou stimulovanou emisi ve spektru vodíku a provedli její první demonstraci.\n\nV roce 1950 navrhl Alfred Kastler čerpání pomocí světelného záření. To bylo experimentálně provedeno Jeanem Brosselem, Kastlerem a Winterem o dva roky později.\n\nV roce 1952 Nikolaj Basov a Alexander Prochorov popisují princip maseru fungujícího na základě stimulované emise. Nezávisle na nich sestavují následujícího roku Charles H. Townes a jeho studenti James P. Gordon a Herbert J. Zeiger první funkční maser. Basov s Prokhorovem následně vyřešili problém kontinuálního režimu maseru (předtím bylo možné používat maser pouze v pulsním režimu) použitím více než dvou energetických hladin, čímž dosáhli udržení inverzní populace po celou dobu chodu maseru.\n\nRoku 1957 publikovali Ch. Townes a Arthur L. Schawlow v časopise Physical Review článek, v němž navrhli konstrukci infračerveného a optického maseru, tedy de facto laseru. Ve stejném roce zkoumal Gordon Gould v rámci své doktorské práce excitované atomy Thalia a navrhl vlastní koncept laseru a oficiálně je považován za jeho vynálezce.\n\nV roce 1964 získali Ch. Townes, N. Basov a A. Prochorov Nobelovu cenu za výzkum v oblasti kvantové elektroniky.\n\n"}
{"id": "309056", "url": "https://cs.wikipedia.org/wiki?curid=309056", "title": "Joscelin III. z Edessy", "text": "Joscelin III. z Edessy\n\nJoscelin III. z Edessy (nebo též Jocelin III.;zemřel v devadesátých letech 12. století) byl od roku 1159 titulárním křižáckým hrabětem z Edessy. Joscelin III. byl synem hraběte Joscelina II. a jeho ženy Beatrice. Po svém otci zdědil titul \"hraběte z Edessy\", ačkoliv Edessa byla Turky dobyta roku 1144 a zbytky Edesského hrabství, včetně Turbesselského panství byly dobyty nebo prodány Byzantské říši několik let před tím, než Joscelin III. svůj titul získal.\n\nJoscelin žil v exilu v Jeruzalémském království, kde si díky sňatku dokázal zajistit území kolem velkoměsta Akkonu, kde si zřídil své panství. Joscelinova sestra Anežka z Courtenay se provdala za mladšího bratra krále Balduina III. Amauryho, se kterým byla donucena se rozvést, když se Amaury měl stát králem.\n\nRoku 1164 byl Joscelin III. byl v bitvě u Harimu zajat synem dobyvatele Edessy, Núr ad-Dínem. V zajetí zůstal až do roku 1176, kdy jeho sestra zaplatila za Joscelinovu svobodu výkupné. Po návratu do Jeruzaléma Joscelina III. jeho synovec, jeruzalémský král Balduin IV. jmenoval jeruzalémským senešalem. Jeho povýšení muselo však čelit rivalitě králových příbuzných z otcovy strany, zejména hraběte z Tripolisu Raimonda.\n\nRoku 1180 Joscelin odjel jako velvyslanec Jeruzalémského království do Konstantinopole, hlavního města Byzance. Poté, co se králova nevlastní sestra Isabela zasnoubila s Homfroiem IV. z Toronu, přešel hrad Toron a přilehlý majetek do královské sféry výměnou za peněžní léno. Poté část z panství, Chastel Neuf, udělil Joscelinovi a samotný Toron dal do správy své matce Anežce.\n\nPo smrti krále Balduina IV. roku 1185 se Joscelin stal osobním strážcem jeho nástupce, Balduina V., který byl stále nezletilý a proto regentská vláda spočinula v rukách Raimonda z Tripolisu. Raimond s Joscelinovou ochranou krále souhlasil, neboť kdyby král zemřel a jeho ochranu by měl na starosti Raimond III., mohl by být obviněn z jeho smrti, neboť jako příbuzný Balduina V. v mužské linii si mohl činit nároky na trůn. Joscelin, jako strýc z matčiny strany si žádné nároky činit nemohl, měl proto zájem na tom, aby mladičký král zůstal naživu. Navíc krále podpořil i jeho děd z otcovy strany Vilém V. z Montferratu, který na Blízký východ dorazil z Itálie. Nicméně Balduin V. byl velmi nemocný a zemřel následujícího roku v Akkonu. Joscelin a Vilém V. jeho tělo doprovodili do Jeruzaléma, kde bylo pohřbeno.\n\nV roce 1186 nový král Guy de Lusignan potvrdil Joscelina jako pána Chastel Neufu a přilehlých území a navíc přidal i samotný hrad Toron. Tento majetek postupně Joscelin dal jako věno své nejstarší dceři Beatrice, která byla zasnoubena s královým mladším bratrem Guillaumem. Její mladší sestra Anežka se provdala za jednoho z Guyových synovců, ale pokud by Beatrice zemřela nezletilá, Guillaume by se následně oženil s Anežkou.\n\nKdyž vypukla válka křižáků se Saladinem, Joscelin III. podpořil krále a přidal se k jeho vojsku. Spolu Balianem z Ibelinu velel zadnímu voji. Jeruzalémské vojsko se Saladinem střetlo u rohů Hattínu, kde křižáci utrpěli zdrcující porážku. Balianovi i Joscelinovi se podařilo probít se z obklíčení, kde následně oba hledali útočiště v Tyru. Během třetí křížové výpravy se Joscelin III. podílel na obléhání Akkonu, na kterém se podílel i jeruzalémský král Guy, propuštěný ze zajetí, i anglický král Richard Lví Srdce a francouzský král Filip August.\n\nJoscelin III. během obléhání nejspíše zemřel, protože několik měsíců po smrti královny Sibyly, když získala nárok na korunu její sestra Isabella, která byla z tohoto důvodu rozvedena, začal si její bývalý manžel Homfroi IV. znovu nárokovat panství Chastel Neuf a hrad Toron, který už mohl být mezitím znovudobyt křižáky. Pokud však v té době ještě Joscelin žil, nepokoušel se Homfroiovým nárokům nikterak zabránit. V říjnu roku 1200 již byl poslední edesský hrabě zcela jistě mrtev. Jeho panství v okolí pozdějšího hlavního města Jeruzalémského království Akkonu bylo jeho dcerami prodáno\n\nPoté, co byl roku 1176 propuštěn ze zajetí, oženil se Joscelin s Anežkou z Milly, dcerou barona z Petry Jindřicha, s níž měl dvě dcery:\n\n\n"}
{"id": "309057", "url": "https://cs.wikipedia.org/wiki?curid=309057", "title": "Manuel I. Komnenos", "text": "Manuel I. Komnenos\n\nManuel I. Komnenos (řecky , \"Manouēl I Komnēnos\"; 28. listopadu 1118 – 24. září 1180) byl byzantský císař z dynastie Komnenovců, jenž panoval v převratném období dějin Byzance a východního Středomoří.\n\nManuel usiloval o obnovu někdejší slávy a velmocenského postavení byzantské říše a proto prováděl energickou a ambiciózní zahraniční politiku. V průběhu své vlády uzavřel spojenecké svazky s papežem a sílícími západními státy, vpadl do Itálie, zdárně se vypořádal s průchodem účastníků druhé křížové výpravy byzantským územím, vynutil si poddanství antiochijského knížectví a udržoval přátelské styky s jeruzalémským královstvím. Ve spojení s jeruzalémskými vládci čelil muslimské ofenzívě ve Svaté zemi a svým námořnictvem podpořil společnou invazi do Egypta, ovládaného Fátimovci. Kombinací diplomacie a agresivních vojenských tažení, namířených proti nepřátelům na západě i na východě, Manuel přetvořil politickou mapu Balkánu a východního Středomoří. Nicméně ke konci Manuelovy vlády byly jeho úspěchy na východní hranici znehodnoceny vážnou porážkou u Myriokefala, která byla z velké části důsledkem jeho nadměrného sebevědomí, neboť nerozvážně napadl dobře opevněné seldžucké Turky.\n\nManuel byl znám tím, že dokázal v těch, kteří mu sloužili, vzbudit velkou míru oddanosti ke své osobě. V historickém díle sepsaném Manuelovým tajemníkem Ioannem Kinnamem je vychvalován jako hrdina, jenž oplýval všemi myslitelnými ctnostmi. Kladného hodnocení se Manuelovi dostalo rovněž od kritičtěji píšícího dějepisce Nikety Choniata a výtečné pověsti se těšil i u západních křižáků, s nimiž udržoval čilé kontakty. Moderní historikové se však o něm zmiňují méně pozitivně, přičemž někteří z nich tvrdí, že své velké moci nedosáhl vlastním přičiněním, nýbrž ji nabyl zásluhou svých předků. V souvislosti s tím upozorňují na rapidní pokles byzantské moci po Manuelově smrti a příčiny tohoto úpadku spatřují již v době jeho vlády.\n\nManuel se narodil 28. listopadu 1118 jako čtvrtý syn Jana II. Komnena a uherské princezny Ireny. Jevilo se tedy velmi nepravděpodobným, že by se mohl chopit trůnu. V mládí se Manuel účastnil tažení svého otce a během výpravy v Anatolii v letech 1139 až 1141 se vyznamenal, když odvážným, třebaže poněkud unáhleným útokem napadl houf nepřátel. Jan ho za tento nerozvážný skutek ostře pokáral, vnitřně na něho ale Manuelova udatnost velice zapůsobila. V rámci své diplomatické politiky sjednal Jan svatbu Manuela s Bertou ze Sulzbachu, švagrovou římsko-německého krále Konráda III. Manuelův sňatek s Bertou, jež přijala řecké jméno Irena, se však uskutečnil až v roce 1146. Jan měl zřejmě v úmyslu vytvořit pro Manuela závislou doménu, sestávající z Kilíkie, Kypru a Koile Sýrie. Nicméně po náhlé smrti dvou Manuelových starších bratrů se rozhodl učinit Manuela svým nástupcem na úkor svého třetího syna Izáka. 5. dubna 1143 byl Manuel prohlášen císařem.\nNástupnictví Manuela nebylo ovšem dosud jisté, neboť v době Janovy smrti se nacházel společně s otcem v Kilíkii, daleko od Konstantinopole. Manuelův bratr Izák, jeho potenciálně nejvážnější soupeř, tehdy pobýval v konstantinopolském Velkém paláci, kde měl přístup k císařské pokladnici. Manuel si byl vědom nezbytnosti urychleného návratu do hlavního města kvůli zabezpečení trůnu, před tím ale musel vykonat nutné ceremonie související s otcovým pohřbem, jež trvaly dalších třicet dní. Neprodleně proto odeslal Ioanna Axucha, Janova osobního přítele a důvěrníka, jehož potvrdil v hodnosti velitele armády (\"megas domestikos\"), do Konstantinopole, aby Izáka zadržel. Axuch dorazil do města ještě dříve, než se zde stačila rozšířit zpráva o Janově úmrtí. Udělením štědrého daru duchovním zajistil Axuch loajalitu církve vůči Manuelovi, který vstoupil v červenci do Konstantinopole, načež byl novým patriarchou Michaelem Kurkuem v srpnu korunován za císaře. O několik dní později nechal Manuel propustit Izáka, s nímž se pak usmířil.\n\nManuel převzal vládu nad říší, jež musela čelit nesnadným výzvám. Ve druhé polovině 11. století ukončili jihoitalští Normané byzantskou kontrolu nad jižní částí Apeninského poloostrova. Zhruba v téže době zaplavili turečtí nomádi Anatolii a odňali tuto zemi Byzantincům. V Levantě vznikly křižácké státy, s nimiž Byzanc udržovala značně ambivalentní vztahy. Manuel cítil silnou náklonnost vůči Latinům a jejich způsobům, což ovlivňovalo jeho zahraničněpolitické směřování. V počátcích svého panování se věnoval především záležitostem na Západě, naproti tomu rostoucí hrozbu ztělesňovanou seldžuckými Turky v Malé Asii přehlížel.\n\nManuel se již v roce 1144 musel zabývat situací na východní hranici, jelikož antiochijský kníže Raimond z Poitiers využil Janovy smrti ke vpádu do Kilíkie, kde obsadil několik pevností a měst. Císař vyslal proti Raimundovi pozemní síly společně s námořnictvem, jemuž velel Demetrios Branas. Raimondova armáda byla následně obrácena na útěk, zatímco byzantské loďstvo vyplenilo pobřežní oblasti antiochijského knížectví. Poměry mezi křižáky a Byzantinci se však zásadně změnily na konci téhož roku, kdy mosulský atabeg Zengí dobyl Edessu, čímž vyvrátil křižácké edesské hrabství. Raimond seznal, že další přežití Antiochie závisí na byzantské podpoře, protože ze Západu nemohl očekávat okamžitou pomoc. Odcestoval tudíž do Konstantinopole, aby se poníženě ucházel o císařovu ochranu. Požadovaná podpora mu byla přislíbena teprve poté, co se pokořujícím způsobem Manuelovi podvolil.\n\nV roce 1146 shromáždil Manuel své vojsko v pevnosti Lopadion, odkud se vypravil na trestné tažení proti Mesudovi I., seldžuckému vládci rúmského sultanátu, jenž opakovaně napadal byzantské pozice v západní Anatolii a Kilíkii. Aniž by usiloval o stálé územní zisky, podnikl císař odvážný vpád na turecké teritorium, během něhož postoupil až k Ikoniu (dnešní Konya), seldžuckému hlavnímu městu. Byzantské vojsko nejprve zvítězilo nad Turky u Akroinu (Afyonkarahisar) a pak obsadilo a srovnalo se zemí silně opevněné město Philomelion (Akşehir), jehož zbývající křesťanská populace byla přesídlena. Při dobývání Philomelia byl Manuel zasažen šípem na noze. Byzantinci poté dosáhli Ikonia a zpustošili jeho okolí, nicméně vzhledem k mohutnosti jeho hradeb se ho nepokusili zmocnit, nýbrž se odebrali na zpáteční pochod, při němž byli vytrvale znepokojováni tureckými přepady. Jedním z Manuelových motivů k uspořádání tohoto tažení byla patrně jeho snaha oslnit západní rytíře svojí oddaností ideálům křížových výprav. Historik Ioannes Kinnamos se navíc zmiňuje o tom, že se Manuel chtěl ukázat jako zdatný válečník před svou nastávající chotí.\n\nUž v průběhu kampaně v Anatolii obdržel Manuel od francouzského krále Ludvíka VII. dopis, jímž císaře zpravil o svém záměru vést byzantským územím vojenskou výpravu k záchraně křižáckých států ve Svaté zemi. V době, kdy se Manuel chystal zahájit nové tažení proti Ikoniu, se k balkánským hranicím říše přiblížilo vojsko římsko-německého krále Konráda III., který žádal o poskytnutí zásob a možnost přepravy svých mužů přes Bospor. Mnozí z Byzantinců se vzhledem k přetrvávajícím vzpomínkám na okolnosti první křížové výpravy obávali křižáků a k jejich motivům chovali krajní nedůvěru. Ve svém postoji byli utvrzováni četnými projevy ničení a loupežení, prováděnými neukázněnými davy příchozích ze Západu, zejména Němců.\n\nObezřetný Manuel učinil řadu opatření, v rámci nichž preventivně posílil byzantské posádky ve městech podél trasy pochodu a nechal opravit konstantinopolské hradby. Naléhal rovněž na oba křižácké vládce, aby se zaručili za bezpečnost jeho území. Navzdory těmto přípravám docházelo mezi Řeky a Franky k četným srážkám a otevřeným i skrytým aktům nepřátelství, do nichž se zapojil i švábský vévoda Fridrich, Konrádův synovec a nástupce. 10. září 1147 stanuli Němci, s nimiž postupovala taktéž řada jiných rytířů, včetně Čechů vedených knížetem Vladislavem II., před Konstantinopolí a krátce nato se přeplavili do Malé Asie. Začátkem října dorazilo k byzantskému hlavnímu městu francouzské vojsko vedené králem Ludvíkem.\n\nU Nikaie se Francouzi setkali se zbytky Konrádových Němců, kteří byli poté, co se vypravili k Ikoniu, rozdrceni Seldžuky nedaleko Dorylaia (poblíž nynějšího Eskişehiru). Při společném postupu k Efesu Konrád vážně onemocněl, načež se odebral do Konstantinopole a strávil zde nadcházející zimu. Po Konrádově uzdravení obstaral Manuel loď, jež krále dopravila do Svaté země. Císař využil Konrádova pobytu k napravení diplomatických vztahů narušených předchozími rozmíškami mezi křižáky a Byzantinci, přičemž přesvědčil římsko-německého krále k obnovení spojenectví proti Rogerovi II. Sicilskému. Ovšem v roce 1152 Konrád III. zemřel a Manuelovi se i přes opakované pokusy nepodařilo sjednat alianci s Fridrichem I. Barbarossou, jenž se ujal vlády nad Svatou říší římskou.\n\nV roce 1156 byla Manuelova pozornost upoutána vývojem v Antiochii, jejíž nový kníže, Renaud z Châtillonu, vypověděl poslušnost vůči císaři a o dva roky později napadl společně s Armény Byzantinci kontrolovaný Kypr. Při tom zadržel Ioanna Komnena, císařova synovce spravujícího ostrov, a vojevůdce Michaela Branase. Latinský historik Vilém z Tyru odsuzoval tento válečný čin proti křesťanským souvěrcům a podrobně vylíčil krutosti spáchané Reunadovými muži při pustošení Kypru. Mnoho přeživších obyvatel bylo Renaudovými vojáky zmrzačeno a oloupeno o veškerý majetek. Některé ze zohavených zajatců nechal Renaud dopravit do Konstantinopole, čímž chtěl demonstrovat svůj vzdor a opovržení vůči císaři. Na tuto urážku zareagoval Manuel velice energicky a již v zimě 1158 až 1159 vytáhl v čele obrovského vojska do Kilíkie. Rychlost jeho postupu překvapila arménského knížete Thorose II., jenž se podílel na útoku proti Kypru. Kilická města se ihned poddala Manuelovi, zatímco Thoros vyhledal záchranu v útěku do hor.\n\nZprávy o příchodu Byzantinců se mezitím rozšířily v Antiochii. Renaud si uvědomoval, že není schopen čelit Manuelově moci, neboť nemohl očekávat podporu od jeruzalémského krále Balduina III., který nesouhlasil s Renaudovým vpádem na Kypr a uzavřel smlouvu s císařem. Izolovaný a spojenci opuštěný Renaud se proto rozhodl podrobit císaři, jehož v šatu kajícníka poníženě žádal o odpuštění. Podle popisu Viléma z Tyru Manuel po dlouhý čas nevěnoval Renaudovi pozornost a místo toho nerušeně konverzoval s osobami ve svém okolí. Když vzal Renaudovu přítomnost konečně na vědomí, stanovil si tři podmínky: neprodlené odevzdání antiochijské citadely Byzantincům, nahrazení latinského patriarchy řeckým a poskytnutí vojenského kontingentu. Teprve poté, co se Renaud svým slibem zavázal vyhovět těmto požadavkům, byl omilostněn a propuštěn jako císařův vazal.\n\nO několik dní později dorazil Balduin III. a 12. dubna 1159, o velikonoční neděli, bylo uspořádáno velkolepé slavnostní procesí, při němž Manuel, doprovázený byzantskými vojáky, triumfálně vstoupil do Antiochie. Renaud kráčející vedle jedoucího Manuela vedl císařova koně ulicemi města. S určitým odstupem za nimi jel na koni Balduin, postrádající insignie královského majestátu. Po několika týdnech trvajícím pobytu, během něhož se zúčastnil i rytířského turnaje, opustil Manuel v květnu Antiochii. Očekávané tažení proti Aleppu bylo však brzy přerušeno, jelikož Núr ad-Dín, vládce Sýrie, prostřednictvím svých vyslanců přislíbil propustit 6000 křesťanských vězňů, z nichž velkou část tvořili Němci zajatí v průběhu druhé křížové výpravy. Moderní historikové v této souvislosti upozorňují na to, že Manuelovo tažení nepřineslo žádné podstatné zisky. Zdá se ale, že císař neměl valný zájem zbavovat křižácké státy jejich nepřítele, protože loajalita křižáků vůči Byzantincům trvala jen, pokud se cítili ohrožení. Spokojený s výsledkem, vydal se Manuel na zpáteční cestu do Konstantinopole, při níž bylo byzantské vojsko přepadeno Turky. I přes to přivodili Byzantinci útočníkům těžké ztráty a zahnali je z bojiště.\n\nV roce 1147 musel Manuel čelit ambicím normanského krále Rogera II. Sicilského, jehož loďstvo si podmanilo byzantský ostrov Kerkýru. Nato Normané pronikli do Egejského moře a vydrancovali Euboiu a města Korint a Théby, odkud odvlekli místní tkalce hedvábí. Císař shromáždil mocnou flotilu, nicméně dříve než mohl přejít k protiútoku, musel odrazit nájezd Kumánů na Balkáně. V roce 1148 si zajistil spojenectví s Konrádem III. a podporu benátské republiky, jejíž loďstvo přivodilo Rogerovi rychlou porážku. V následujícím roce získal Manuel zpět Kerkýru a připravoval se k útoku proti Normanům. Ještě před tím vyslal Roger flotilu 40 lodí pod velením Jiřího z Antiochie, která doplula až k předměstí Konstantinopole. Manuel se zatím dohodl s Konrádem na společné invazi a rozdělení jižní Itálie a Sicílie. Udržování spojenectví se Svatou říší římskou představovalo hlavní cíl Manuelovy zahraniční politiky, avšak záhy po Konrádově úmrtí se zájmy obou říší začaly postupně rozcházet. Hrozícímu obklíčení se Roger pokusil předejít vyjednáváním s Maďary a Srby, byzantskými protivníky na Balkáně.\nPříležitost k obnovení války proti sicilským Normanům se Manuelovi naskytla až po smrti Rogera II. v únoru 1154. Proti Rogerovu nástupci Vilémovi I. Sicilskému vypuklo několik povstání na Sicílii a v Apulii. Tato skutečnost a nezdar Fridricha I. Barbarossy v boji s Normany podnítily Manuela, aby využil nestabilní situace na Apeninském poloostrově. V roce 1155 bylo do Apulie vysláno byzantské vojsko s deseti loďmi a množstvím zlata. Byzantští velitelé Michael Palaiologos a Ioannes Dukas se snažili spojit se s Fridrichem Barbarossou, jehož vojsko dosud pobývalo v Itálii. Římsko-německý císař ale odmítl, jelikož jeho demoralizování muži toužili po návratu zpět do svých domovů na sever od Alp. Přesto s podporou místních vzbouřených baronů vedených Robertem z Bassonville dosáhli byzantští vojáci znatelných úspěchů. Celá jižní Itálie se bouřila proti normanské nadvládě a nezkušenému Vilémovi I. S využitím vojenské síly a peněz se Byzantinci zmocnili řady pevností. Město Bari, které bylo před příchodem Normanů střediskem italského katepanátu, otevřelo své brány císařské armádě, načež nadšení obyvatelé srovnali se zemí normanskou citadelu. Po pádu Bari byla obsazena rovněž města Trani, Giovinazzo, Andria a Brindisi. Vilémovo vojsko sestávající vedle jiných vojáků i z dvou tisíc rytířů utrpělo těžkou porážku.\n\nPovzbuzen úspěchem tažení v Apulii snil Manuel o obnově římské říše i za cenu církevní unie mezi ortodoxními křesťany a katolíky, jež byla proto opětovně předkládána papeži Hadriánovi IV. při vyjednávání o uzavření spojenectví. Pokud existovala šance ke sjednocení církve a k nastolení trvalého smíru s papežem, toto byl patrně nejpříznivější okamžik k jeho zrealizování. Vztahy mezi papeži a jejich normanskými sousedy se vyznačovaly takřka permanentním nepřátelstvím. Navíc ve srovnání se sicilskými Normany představovala „civilizovanější“ východořímská říše pro papeže přijatelnějšího partnera a kromě toho dohoda s Byzantinci by významně upevnila Hadriánův vliv na východní křesťany. Manuel nabídl papežovi velkou sumu peněz na údržbu vojska a žádal vydání třech pobřežních měst výměnou za vypuzení Viléma ze Sicílie. Zároveň se také zavázal zaplatit kurii 5000 liber zlata. Za těchto podmínek byla posléze dojednána aliance mezi Manuelem a Hadriánem.\nTřebaže konflikt s Normany se nyní zdál být rozhodnutý ve prospěch Manuela, průběh událostí brzy nabral opačný vývoj. Byzantský velitel Michael Palaiologos si povýšeným vystupováním znepřátelil dosavadní byzantské spojence, včetně Roberta z Bassonville. Přestože se oba později smířili, tažení pozbylo svoji počáteční razanci. Michael byl povolán do Konstantinopole, čímž bylo vážně poznamenáno další pokračování tažení. Bodem obratu se stala bitva u Brindisi, v níž Normané započali svůj námořní a pozemní protiútok. Žoldnéři najatí za Manuelovo zlato se před zahájením bitvy dožadovali zvýšení své mzdy. Když byli odmítnuti, opustili vojsko a po nich se vytratili i místní baroni. Nepříznivou situaci nezměnilo ani připlutí několika byzantských lodí pod velením Alexia Komnena Bryennia. V květnu 1156 Ioannes Dukas podlehl početně silnějším Normanům v krátkém a krvavém střetnutí, v němž padl do zajetí. Manuel následně vyslal do Ancony, hlavní byzantské základny v Itálii, Alexia Axucha za účelem shromáždění nového vojska. Vilém však už předtím odejmul Byzantincům všechny jejich územní zisky v Apulii a v létě roku 1156 uskutečnilo normanské loďstvo, čítající 164 lodí a osazené 10 000 muži, nájezd na Euboiu a Almyru. Porážka u Brindisi definitivně ukončila naděje Byzantinců na obnovení jejich vlády na Apeninském poloostrově, neboť Hadrián byl v důsledku této bitvy nucen uznat Vilémův nárok na jižní Itálii. V roce 1158 uzavřel Alexios Axuch s Vilémem mírovou smlouvu, načež byzantské vojsko opustilo Itálii a již nikdy se na Apeninský poloostrov nevrátilo.\n\nBěhem italského tažení a boje římské kurie s Fridrichem Barbarossou, se Manuel pokusil získat papeže pro návrh církevní unie mezi Východem a Západem. Ačkoli v roce 1155 vyjádřil papež Hadrián svoji ochotu ke znovusjednocení katolíků a ortodoxních křesťanů, papežsko-byzantské spojenectví naráželo na nezdolné překážky. Hadrián IV. a jeho nástupci vyžadovali uznání vztažení své náboženské moci na všechny křesťany, čímž by si zajistili nadřazené postavení vůči byzantskému císaři. Nebyli tudíž ochotni pouze vyměnit svoji stávající závislost na vládci Svaté říše římské za závislost na byzantském panovníkovi. Naproti tomu Manuel chtěl, aby byla uznána jeho vláda na Západě. Takové podmínky nebyly ovšem akceptovatelné pro žádnou stranu. Dokonce i kdyby tak prolatinsky smýšlející císař, jakým byl Manuel, přistoupil na tyto požadavky, řečtí obyvatelé Byzance by unii tohoto druhu nikdy nepřijali, což se potvrdilo o téměř tři sta let později, kdy byly ortodoxní a katolická církev po krátkou dobu sjednoceny pod papežem. Navzdory císařově náklonnosti ke katolické církvi a přátelským vztahům se všemi papeži nebyl Manuel žádným z nich obdařen titulem \"augustus\". Třebaže v letech 1167 a 1169 vyslal k Alexandrovi III. dvakrát své emisary s nabídkou unie, papež pokaždé odmítl s odůvodněním, že její vytvoření by přivodilo řadu problémů. Jakákoli dohoda se nakonec ukázala jako nemožná a křesťané zůstali nadále rozdělení.\n\nCelá Manuelova italská politika přinesla říši jen skromné zisky. Město Ancona se přijetím císaře za svého suveréna stalo opěrným bodem Byzantinců v Itálii. Sicilští Normané byli vážně otřeseni a po zbývající část Manuelovy vlády zachovávali mír. Byzanc prokázala svou schopnost zasahovat do záležitostí na Apeninském poloostrově, nicméně i přes vynaložené obrovské množství zlata a diplomatickou aktivitu se jasně ukázaly meze byzantských možností. Náklady Manuelova angažování se v Itálii připravily císařskou pokladnu o velkou sumu peněz (pravděpodobně více než 2 miliony hyperpyrů neboli 30 000 liber zlata), avšak dosažené výsledky byly jen nepatrné.\n\nPo roce 1158 prošla byzantská politika v Itálii zásadní změnou. Manuel byl odhodlán zamezit snahám Fridricha Barbarossy o ovládnutí celé Itálie a po vypuknutí války mezi Fridrichem a severoitalskými městy aktivně podporoval lombardskou ligu poskytováním finančních prostředků. Hradby Milána, zničené Němci, byly obnoveny s vydatným přispěním byzantského císaře. Fridrichova porážka v bitvě u Legnana v květnu 1176 zdánlivě posílila byzantské postavení v Itálii, neboť Cremona, Pavie a některá další „ligurská“ města přešly podle Kinnama na stranu Manuela. Jeho soupeření s Fridrichem fakticky skončilo v následujícím roce, kdy Fridrich souhlasil s uznáním papeže Alexandra III. a v Benátkách uzavřel příměří s lombardskou ligou a Vilémem II. Sicilským.\n\nNa počátku sedmdesátých let Benátčané pozorovali se vzrůstajícím znepokojením udělování výsad jejich konkurenci z Janova, Pisy a Amalfi, čímž se Manuel snažil podkopat přednostní obchodní postavení Benátčanů v byzantské říši. Na počátku roku 1171 bylo janovské osídlení v Galatě, čtvrti ležící na protilehlém břehu Zlatého rohu, napadeno a z velké části zničeno. Manuel využil této události jako vítané záminky k zásahu proti Benátčanům a 12. března 1171 nařídil uvěznit všech 20 000 benátských občanů na byzantském území a konfiskaci jejich lodí a majetku. V reakci na to vyplula z benátské laguny flotila 120 lodí směřujících do Egejského moře. Během vyčkávání výsledku vyjednávání s Byzantinci se však na palubách přeplněných lodí rozmohl mor, jenž zahubil velký počet námořníků. Benátčané pronásledovaní byzantským loďstvem byli nuceni vrátit se zpět, aniž by dosáhli nějakého úspěchu. Diplomatické vztahy mezi Byzancí a Benátkami nebyly obnoveny po dobu trvání Manuelova života.\n\nManuel vynaložil značné úsilí, aby zachoval v nezmenšené míře územní zisky na Balkáně z doby výbojů Basileia II. Neklidné poměry na balkánské hranici odváděly Manuelovu pozornost od jeho hlavního cíle, který představovala snaha o podrobení sicilských Normanů. Třebaže vztahy se Srby a Uherskem setrvávaly od roku 1129 na dobré úrovni, vpád Rogera II. Sicilského na byzantské území v roce 1149 podnítil vzpouru srbského knížectví Rašky. Manuelův příchod sice přiměl tamějšího vládce Uroše II. k útěku do hor, přesto již v dalším roce se Srbové znovu postavili proti Byzanci. Podpory se jim při tom dostalo z Uherska, jehož králem byl Gejza II. Po vítězství nad Srby proto Byzantinci napadli Srem, pás země mezi řekami Dunajem a Sávou, a porazili rovněž Maďary, načež Gejza požádal o mír. V roce 1153 se však nepřátelství mezi Manuelem a Gejzou opět rozhořelo, přičemž Byzantinci uskutečnili nové tažení proti Srbům. Zhruba v téže době ustavil Manuel svého bratrance Andronika Komnena velitelem provincie Braničevo a Niš. Andronikos začal ovšem záhy osnovat spiknutí proti císaři, když tajně vyjednával s Gejzou. Komplot byl prozrazen a Andronikos byl vsazen do vězení, čehož Maďaři využili k obležení Braničeva. Poté, co se doslechli o příchodu byzantského vojska, stáhli se k Bělehradu, kde s Byzantinci svedli velice krvavou a nerozhodnou bitvu. Zimu 1154 až 1155 strávil Manuel ve městě Stara Zagora, následně vytáhl znovu k Dunaji a přistoupil na Gejzovy mírové návrhy.\nPo Gejzově smrti v roce 1162 nastoupil na uherský trůn jeho nezletilý syn Štěpán III. Manuel brzy poté vytáhl k dunajské hranici do blízkosti Braničeva a Bělehradu, neboť chtěl v Uhrách dosadit sobě více nakloněného panovníka, jímž měl být Štěpán IV., manžel Manuelovy neteře Marie Komneny. Podle dohody, jíž posléze Štěpán III. a Manuel uzavřeli, byl králův mladší bratr Béla vzat do Konstantinopole a území Sremu a Dalmácie byla postoupena Byzanci, neboť se v budoucnu měla stát Bélovou doménou. Manuel se mezitím musel vypořádat s novou vzpourou Srbů. Štěpán zanedlouho v rozporu s ujednáním obsadil Srem, což Manuela přinutilo překročit Dunaj. Na počátku roku 1165 se císař osobně podílel na obléhání pevnosti Zeugminon (dnešní Zemun), jež byla po své kapitulaci obsazena Byzantinci. V témže roce byl sesazen Desa, vládce Rašky a třetí syn Uroše II., zároveň Ioannes Dukas dobyl Dalmácii.\n\nV dalším roce přitáhli Maďaři k Sirmiu (Sremska Mitrovica) a obrátili Byzantince na útěk. Manuel proti nim vyslal dvě vojska, která pronikla na uherské území a zmocnila se bohaté válečné kořisti. V roce 1167 pověřil Manuel velením Andronika Kontostefana, který vedl proti Maďarům vojsko čítající 25 000 mužů. Byzantský vojevůdce dosáhl drtivého vítězství v bitvě u Sirmia, což Manuelovi umožnilo sjednat se Štěpánem velmi příznivou mírovou smlouvu, na základě níž Štěpán uznal byzantskou kontrolu nad Sremem, Bosnou a Dalmácií. Kolem roku 1168 se tak celé východní pobřeží Jadranu nacházelo v Manuelově moci. Ačkoli po vítězství u Sirmia již Uhersko nepředstavovalo pro Byzanc vážnou hrozbu, Srbové vedení Štěpánem Nemanjou, novým vládcem Rašky, vytrvávali ve svém odporu. V roce 1172 byl Nemanja zajat a odveden do Konstantinopole, kde musel snést pokořující zacházení ze strany Manuela.\n\nV roce 1164 byl uherský princ Béla poslán na konstantinopolský dvůr. Protože Manuel dosud neměl vlastního mužského potomka, zamýšlel oženit mladého prince se svojí dcerou Marií a učinit ho svým nástupcem, čímž by bylo zabezpečeno spojenectví mezi Uherskem a Byzancí. Béla přijal v Konstantinopoli jméno Alexios a obdržel titul despoty (\"despotes\"), který byl až do té doby vyhrazen samotným císařům. V důsledku dvou neočekávaných událostí však došlo k zásadní změně poměrů. V roce 1169 Manuelovi porodila jeho mladá manželka Marie syna Alexia a Béla tak ztratil status dědice byzantského trůnu. O tři roky později zemřel král Štěpán, aniž by zanechal nástupce, načež se Béla vrátil do Uherska a chopil královského titulu. Před tím, než opustil Konstantinopol, složil přísahu, v níž se Manuelovi zavázal, že bude vždy poslušný jeho zájmů. Své slovo dodržel a po dobu Manuelova života se nikdy nepokusil získat Dalmácii, která mu byla původně přislíbena.\n\nManuel se s využitím diplomatických prostředků pokusil zapojit do protiuherské aliance ruská knížectví, což vedlo k rozdělení ruských knížat na stoupence probyzantské a protibyzantské politiky. Koncem čtyřicátých let 12. století se o vedoucí postavení na Rusi ucházela celkem tři knížata: Izjaslav II. Kyjevský byl spřízněný s Gejzou II. a vystupoval proto nepřátelsky vůči Byzanci, suzdalský kníže Jurij Dolgorukij byl Manuelovým spojencem a Vladimirko z Haliče je zmiňován jako byzantský vazal. Halič se rozkládala severně a severovýchodně od Uher a v nastalém byzantsko-uherském konfliktu jí tudíž příslušela strategicky důležitá pozice. Poté, co Izjaslav a Vladimirko zemřeli, ovládl Jurij Dolgorukij Kyjev, zatímco Jaroslav, nový vládce Haliče, se odklonil od otcovy politiky a zaujal prouherský postoj.\n\nV letech 1164 až 1165 unikl Manuelův bratranec Andronikos ze svého vězení v Konstantinopoli a uprchl na dvůr Jaroslava Haličského. Jelikož se dalo očekávat, že vládci Uher a Haliče budou podporovat Andronikovy snahy o uzurpaci Manuelova trůnu, vyvinuli Byzantinci nevídané diplomatické úsilí, aby zabránili této nepříznivé vyhlídce. Manuel udělil Andronikovi milost a přesvědčil ho k návratu do Konstantinopole. S kyjevským knížetem Rostislavem byla pak sjednána výhodná smlouva, v rámci níž se kníže zavázal poskytnout říši pomocné vojsko. Jaroslav Haličský přerušil své kontakty s uherským králem a v roce 1165 vstoupil do spojenectví s Manuelem. Jaroslavovy pomoci poté Byzantinci využili při vedení válečné výpravy proti Uhrám v dalším roce, přičemž se jim podařilo proniknout do Sedmihradska.\n\nPo celá desetiletí snili křižáčtí vládcové jeruzalémského království o dobytí Egypta, ovšem teprve Amalrich I. disponoval patřičnými vojenskými a finančními prostředky potřebnými k uskutečnění vojenského tažení do údolí Nilu. V zájmu naplnění svých ctižádostivých záměrů se Amalrich nestavěl proti byzantské svrchovanosti nad Antiochií a v roce 1165 vyslal své emisary na byzantský dvůr, aby zde stvrdili spojenectví mezi Byzancí a Jeruzalémem trvající od panování Balduina III. Manuel již dříve utužil své svazky s křižáckými vládci, když se po smrti své první manželky oženil v roce 1161 s výjimečně krásnou Marií z Antiochie, dcerou Raimonda z Poitiers. Diplomatická jednání byla završena dohodou o svatbě Amalricha s Manuelovo praneteří Marií Komnenou, k níž došlo v roce 1167. V dalším roce byla pak uzavřena smlouva o chystaném dobytí Egypta a následném rozdělení země, přičemž Manuelovi měly připadnout pobřežní oblasti, zatímco Amalrich měl obdržet vnitrozemí. Na podzim 1169 odeslal Manuel pro připravované společné tažení námořní síly tvořené 20 velkými válečnými loděmi, 150 galérami a 60 transportními loděmi. Velením nad touto mocnou flotilou byl pověřen admirál (\"megas dux\") Andronikos Kontostefanos, jenž se v Askalonu spojil s Amalrichem. Vilém z Tyru, podílející se na vyjednání aliance, byl zaujat zvláště obrovskými transportními loděmi, jichž bylo užíváno k přepravě jezdectva.\n\nÚtok proti zemi tolik vzdálené od centra říše se může jevit jako velice mimořádný a nejistý podnik. Z hlediska Manuelovy zahraniční politiky byl však tento výboj zcela v souladu s císařovou snahou využívat Latinů k zajištění existence říše. Důvody tohoto tažení a Manuelovy účasti na něm lze lépe pochopit při vnímání celkové mezinárodní situace ve východním Středomoří. Ve střetnutí mezi křižáckými státy a islámskými mocnostmi Předního Východu představovala kontrola Egypta rozhodující prvek k dosažení vítězství. V případě, že by se Egypt vymanil ze své izolace a spojil své síly s muslimy vedenými Núr ad-Dínem, byli by křižáci vážně ohroženi. Úspěšná invaze do Egypta mohla znamenat zásadní posílení rovněž pro byzantskou říši. Egypt byl přes svoji vnitřní nestabilitu velmi bohatou zemí, která až do svého ovládnutí Araby v 7. století dodávala Konstantinopoli veliké množství obilí. Očekávané daňové příjmy plynoucí z Egypta by byly značné i tehdy, kdyby musely být sdíleny s křižáky. V neposlední řadě chtěl Manuel zapojením Amalricha do záležitostí Egypta odpoutat královu pozornost od Antiochie.\n\nAmalrichovo vojsko podporované byzantskou flotilou oblehlo koncem října 1169 přístav Damiettu v deltě Nilu. Křižáci a Byzantinci nebyli ovšem schopni sladit svůj postup, kvůli čemuž dobývání města ztroskotalo. Podle byzantských pramenů se Amalrich nechtěl podělit o kořist z vítězství a protahoval vojenské operace, dokud císařovi vojáci nezačali v důsledku nedostatku zásob strádat hladem. Amalrich potom zahájil útok na hradby, který ale přerušil ihned poté, co s obránci vyjednal příměří. Vilém z Tyru poznamenává, že ani Byzantinci nebyli zcela bez viny na neúspěchu obléhání. Po příchodu zimy se křižácká armáda i byzantská flotila odhodlaly k návratu, během něhož byla polovina byzantských lodí zničena bouří.\n\nNavzdory nezdaru tažení u Damietty a vzájemnému obviňování mezi křižáky a Byzantinci se Amalrich odmítal vzdát svého snu o dobytí Egypta. Nadále tudíž udržoval dobré vztahy s Byzantinci v naději na další společný útok, k němuž ale již nedošlo. Když Egypt padl do rukou Saladina, dorazil v roce 1171 Amalrich osobně do Konstantinopole. Svému hostovi zorganizoval Manuel velkolepé přivítání, jež však ještě více zdůraznilo závislost jeruzalémského království na byzantské říši. Po zbytek Amalrichovy vlády naleželo Jeruzalému postavení byzantského vazala, neboť Manuel vystupoval v roli ochránce Svatých míst. Za účelem nové výpravy do Egypta vyslal císař v roce 1177 do Palestiny flotilu sestávající ze 150 lodí. Nicméně krátce po přistání v Akkonu Byzantinci z důvodu odmítnutí Filipa Flanderského a většiny význačných jeruzalémských šlechticů odpluli zpět do Konstantinopole.\n\nV letech 1159 až 1161 podnikl Manuel nejméně jedno vojenské tažení proti Seldžukům v Anatolii. V jeho průběhu Ioannes Kontostefanos porazil Kilič Arslána II., seldžuckého sultána Rúmu, jenž se pak odebral do Konstantinopole, kde se musel poddat císaři. V Konstantinopoli strávil sultán téměř tři měsíce, během nichž byl svým hostitelem zahrnován bohatými dary. Počátkem roku 1162 uzavřel Manuel s Kilič Arslánem mírovou smlouvu, podle níž měl sultán odevzdat Byzantincům řecká města, jež dobyl v uplynulých letech, a dále měl zanechat narušování byzantských hranic. Třebaže Manuel se snažil Kilič Arslána oslnit velkolepostí své moci a získat ho tak na svou stranu, sultán využil míru s Byzantinci k odstranění svých tureckých rivalů a v roce 1173 se dohodl na spojenectví s Núr ad-Dínem. Když Núr ad-Dín následujícího roku zemřel, ztratili v něm Danišmendovci svého ochránce před rozpínavostí rúmského sultanátu. Kilič Arslán se ihned poté zmocnil jejich území a obsadil sídelní město emirátu, Sebasteiu (nynější Sivas). Dva danišmendovští vládci nato uprchli do Konstantinopole, aby požádali Manuela o pomoc. Manuel mezitím intenzivně opevňoval svoji východní hranici. Choniates se zmiňuje o tom, že císař nechal vybudovat pevnosti v oblasti Mýsie, čímž chtěl ochránit své tamější poddané před nájezdy turkických nomádů. Program fortifikace vyvrcholil vztyčením pevností v Dorylaiu (poblíž dnešního Eskişehiru) a Sublaiu ve Frýgii v roce 1175, jež probíhalo pod přímým dohledem samotného Manuela, neboť bylo třeba vytlačit turkické kočovníky z okolních krajů. Turci se uchýlili k taktice spálené země, jíž chtěli zabránit ve výstavbě. Pevnosti byly přesto dokončeny a osazeny posádkou složenou z místních vojáků a latinských žoldnéřů.\nDva roky trvající vyjednávání mezi Manuelem a Kilič Arslánem, jehož předmětem bylo danišmendovské území, skončilo neúspěchem, načež se Manuel rozhodl skoncovat s rúmským sultanátem jednou provždy. Byzantinci shromáždili obrovskou armádu a v létě 1176 vytáhl Manuel v jejím čele proti Ikoniu (Konya), hlavnímu městu Seldžuků. Manuelovo početné avšak těžkopádné vojsko, táhnoucí sebou obrovské obléhací stroje, postupovalo údolím řeky Maiandros, přičemž minulo města Laodikeia (poblíž Denizli) a Chonai. Kilič Arslán se pokusil Manuela zadržet a předložil mu poslední, velkorysou mírovou nabídku. Většina Manuelových zkušených velitelů se vyslovovala pro přijetí tohoto návrhu, nicméně mladší a agresivnější členové dvora přesvědčili císaře k pokračování v tažení.\n\nBěhem dalšího postupu se přehnaně sebevědomý Manuel dopustil několika vážných taktických chyb, jelikož nevykonal řádný průzkum horského terénu obklopujícího trasu pochodu. Tyto a jiné nedostatky zapříčinily, že císař zavedl své vojsko do úzkého průsmyku Tzibritze poblíž ruin hradu Myriokefalon. Na tomto nevhodném místě byla patnáct kilometrů dlouhá byzantská kolona 17. září 1176 zaskočena nenadálým tureckým přepadem. Císařské vojsko bylo příliš rozptýlené a obklíčené nepřáteli, pročež se bitva u Myriokefala brzy změnila v krveprolití Byzantinců a jejich žoldnéřů. Protože obléhací stroje byly rychle zničeny, dobytí Ikonia už nyní nebylo proveditelné a Manuelovy síly byly tudíž nuceny k ústupu. Podle byzantských pramenů Manuel v průběhu boje podlehl panice a chtěl opustit své muže, ovšem jeho podřízení ho přiměli, aby vytrval v boji.\n\nZa těchto okolností vyslal Kilič Arslán k Manuelovi svého vyjednávače, jehož prostřednictvím nabídl císaři, že se může stáhnout, jestliže pevnosti v Sublaiu a Dorylaiu nechá srovnat se zemí. Sultán měl údajně požadovat také vysokou sumu peněz. Manuel dal strhnout opevnění v Sublaiu, jakmile se však vymanil z bezprostředního nebezpečí, necítil se již být vázán svým slibem v případě Dorylaia, jelikož sultán nedodržel dříve podmínky smlouvy z roku 1162. Myriokefalon představoval pro Manuela vážnou osobní prohru, neboť císař pozbyl naději, že obnoví byzantskou kontrolu nad Anatolií; porážka navíc výrazně oslabila Manuelovu reputaci v očích západního rytířstva. Komnenovští císařové velice usilovali o odčinění důsledků bitvy u Mantzikertu, k níž došlo před 105 lety, ovšem myriokefalonská prohra ukázala, že Byzantinci nejsou s to definitivně porazit Seldžuky, i navzdory všem úspěchům, jichž v boji proti nim dosáhli v předchozích desetiletích. \n\nBitva u Myriokefala byla často popisována jako katastrofa, v níž byla zničena celá byzantská armáda. Sám Manuel, jenž byl porážkou silně otřesen, přirovnal tuto bitvu k pohromě u Mantzikertu, domníval se totiž, že Myriokefalon završil zkázu započatou u Mantzikertu. Ve skutečnosti ale Manuelův nezdar neměl tak zásadní dopad na byzantské vojsko. Většina ztrát byla způsobena pravému křídlu, jež se skládalo ze spojeneckých kontingentů pod velením Balduina z Antiochie, a zásobovacímu vozatajstvu, které bylo hlavním cílem tureckého útoku. Vlastní byzantské vojsko utrpělo jen omezené škody, o čemž svědčí i vítězství Manuelových vojáků nad Turky, jehož bylo dosaženo v dalším roce. V reakci na Manuelovo porušení dohody přikázal sultán svým jezdcům vyplenit krajinu podél řeky Maiandros až k Egejskému moři. Nato byl Ioannes Vatatzes vyslán císařem, aby turecký nájezd odrazil. Při svém postupu západní Anatolií shromáždil Vatatzes značnou vojenskou sílu, s níž rozdrtil Turky během jejich zpátečního pochodu. Po tomto vítězství se Manuel vypravil osobně do pole proti Turkům, kteří se utábořili jižně od města Kotyaion (dnešní Kütahya), a zahnal je odsud. Andronikos Angelos se v roce 1178 střetl s Turky u města Charax, jeho vojáci byli však nuceni uprchnout. O rok později přispěchal Manuel s menší jízdní jednotkou na pomoc bithýnskému městu Claudiopolis (Bolu), jež bylo obléháno Turky. Ještě v roce 1180 dosáhli Byzantinci nad Turky dalšího vítězství. Přesto se podobně jako po Mantzikertu začala rovnováha sil pozvolna vychylovat ve prospěch Seldžuků. Manuel se již neodvážil zaútočit proti Turkům, kteří po jeho smrti obnovili svůj postup do nitra byzantského území na západě.\n\nManuel se ke konci své vlády ocitl v mezinárodní izolaci v důsledku spojenectví Fridricha Barbarossy a Kilič Arslána. Byzantskému císaři se nicméně podařilo dojednat manželství mezi svým synem Alexiem a dcerou francouzského krále Ludvíka VII., zatímco svoji dceru Marii nechal provdat za Reniera z Montferratu. Oba obřady se konaly současně v březnu 1180, ovšem sotva několik týdnů později tělesně i duševně vyčerpaný Manuel těžce onemocněl. Během posledních měsíců svého života přenechával císař stále větší vliv dvorním astrologům. Když už bylo zcela nepochybné, že umírá, vyhověl Manuel vytrvalým prosbám patriarchy a astrology vypověděl. Poté odložil insignie císařské moci, oblékl mnišské ošacení a zakrátko zemřel. Manuelovu synovi Alexiovi bylo tehdy jedenáct let a jeho nezletilost se měla brzy ukázat pohromou pro Byzanc. Regentkou se stala Alexiova matka Marie, jež předtím přijala řeholní šat, aby se tak zabránilo jejímu případnému novému sňatku s franským nebo byzantským knížetem.\n\nBěhem Manuelovy vlády došlo k několika zásadním náboženským kontroverzím. V letech 1156 až 1157 vyvstala při interpretaci liturgie Jana Zlatoústého otázka, zda se Kristus nabídl jako oběť pouze Bohu Otci a Duchovi svatému, nebo i Logu (své podstatě, sám sobě). Na synodě konané v Konstantinopoli v roce 1157 byl i přes nesouhlas antiochijského patriarchy přijat kompromis, podle něhož Slovo (\"Logos\") umožnilo tělu předložit Nejsvětější Trojici dvojí oběť.\n\nZhruba o deset let později vzplál spor o to, jestli Kristus slovy „můj Otec je větší než já“ odkazoval na jeho božskou, nebo lidskou podstatu, či na spojení obou. Demetrios Lampe, byzantský vyslanec právě se vrátivší ze Západu, pokládal tamější způsob, jakým byla tato věta vykládána, totiž že Kristus zaujímal k Bohu Otci podřadnější postavení ve své lidské přirozenosti, avšak stejné ve svém božství, za nesmyslný. Manuel ale usiloval o dosažení církevní unie se Západem a dospěl proto k přesvědčení o přijatelnosti této formulace. S podporou konstantinopolského patriarchy Lukase Chrysobergera prosadil císař svůj názor i na synodě uspořádané v březnu 1166. Těm, kteří se odmítali podvolit závěrům synody, byl zkonfiskován majetek, případně byli posláni do vyhnanství. Politický rozměr této rozepře je dobře patrný ze skutečnosti, že vůdčím představitelem odpůrců císařovy doktríny byl jeho synovec Alexios Kontostefanos.\n\nTřetí kontroverze vypukla v roce 1180, kdy se Manuel zaměřil na formulaci posvátného zřeknutí se víry, jež byla vyžadována od muslimů konvertujících ke křesťanství. Jedna z nejpozoruhodnějších kleteb tohoto zřeknutí zpochybňovala božstvo uctívané prorokem Mohamedem a jeho následovníky:\n\nCísař přikázal vymazat tuto kletbu z církevních katechetických spisů, nicméně toto opatření vyvolalo prudký odpor jak ze strany patriarchy, tak biskupů.\n\nNa počátku svého panování se Manuel rozhodl obnovit převahu byzantské říše v oblasti Středomoří. V době jeho smrti uplynulo 37 let od okamžiku, kdy byl v roce 1143 uprostřed kilické divočiny svým otcem prohlášen za císaře. Po celé toto období byl Manuel zapojen do konfliktů se sousedy říše na všech stranách. Manuelův otec Jan a jeho děd Alexios se pomalu a trpělivě snažili napravovat škody způsobené bitvou u Mantzikertu a jejími následky. Díky jejich vytrvalosti byla říše, jíž Manuel zdědil, silnější a lépe uspořádaná než kdykoli v předcházejících sto letech. Ačkoli je zřejmé, že Manuel plně využil potenciálu říše, panují pochybnosti, jestli dokázal tento potenciál využít k jeho dalšímu rozšíření, pročež vyvstává otázka, zda s ním skutečně naložil nejlépe, jak mohl.\nManuel se osvědčil jako energický císař, jehož přístup k zahraniční politice byl formován jeho optimistickou a současně nestálou povahou. Do značné míry spoléhal na vytváření přátelských spojeneckých států podél hranic říše, k čemuž všestranně využíval byzantského zlata. Zcela vědomě se opíral o nejvlivnější lokální vládce, jejichž prostřednictvím chtěl zvýraznit svoji neomezenou moc. Zvláště v křižáckých státech si dokázal vybudovat velký vliv, přičemž mu náležela role ochránce místních ortodoxních křesťanů a křesťanských svatých míst. Podílel se zde rovněž na výstavbě a výzdobě bazilik a řeckých klášterů, včetně baziliky Svatého hrobu. Antiochijský kníže a částečně i jeruzalémský král uznávali Manuelovo nadřazené postavení. Nicméně idea vlády nad celým světem (\"oikumene\"), jež byla tolik vyzdvihována za panování Jana II., se v soudobých panegyrikech vyskytovala méně často. Je příznačné, že Byzantinci se tehdy už neoznačovali pouze jako „Římané“ (\"Rhomaioi\"), nýbrž také jako „Helénové“, čímž se vymezovali vůči „barbarům“, kteří je obklopovali.\n\nI přes svoji vojenskou zdatnost a diplomatickou obratnost realizoval Manuel zamýšlený cíl obnovy byzantské moci jen z menší části. Historikové hodnotí některé z Manuelových záměrů jako nereálné, zvláště tažení do Egypta je chápáno jako doklad neuskutečnitelnosti jeho plánů. Manuelova největší vojenská výprava, jíž bylo nákladné a grandiózní tažení proti Ikoniu, hlavnímu městu rúmského sultanátu, skončila ponižující porážkou. Taktéž císařovo diplomatické úsilí v Itálii zcela ztroskotalo, když papež Alexandr III. uzavřel s Fridrichem Barbarossou mírovou smlouvu v Benátkách. Zásadní nedostatky Manuelovy politiky pak podtrhla porážka u Myriokefala. Podle Edwarda Gibbona nepřinesla Manuelova vítězství říši žádné trvalé nebo prospěšné územní zisky. John Julius Norwich k tomu poznamenává, že kdyby se císař plně soustředil na seldžuckou hrozbu na východě, mohl snad opět nastolit byzantskou nadvládu v Malé Asii. Manuel byl ale příliš uchvácen Západem a proto se střídavě věnoval Itálii, křižáckým státům, Normanům, Uhersku, Srbům a Benátkám. Na válečném poli i diplomatickým postupem dosáhl řady úspěchů, z nichž však nedokázal vytěžit žádný skutečný kapitál.\n\nChoniates vytýkal Manuelovi zvyšování daní a označoval jeho vládu za období nestřídmosti, neboť finanční prostředky vybrané od poddaných byly vydávány velice marnotratně. Řecké, latinské i orientální prameny se shodují s Choniatem podávaným obrazem císaře, jenž rozmařile utrácel enormní sumy. Manuel nešetřil ve výdajích na armádu, námořnictvo, diplomacii, ceremonie, stavby paláců a podpory svým přátelům a členům komnenovské dynastie. Většina z takto vynaložených prostředků nepřinesla téměř žádný přínos, ohromné množství peněz bylo pohlceno císařovou italskou politikou a udržováním příznivých vztahů s křižáckými státy, vysoké částky si vyžádaly rovněž expedice do Egypta nebo proti Seldžukům. Finanční ztráty byly do určité míry vyvažovány císařovými vojenskými úspěchy, obzvláště na Balkáně, kde Manuel výrazně posunul hranice své říše a zajistil bezpečnost Řecka a Bulharska. Kontroloval nejúrodnější kraje východního Středomoří a při Jaderském moři a navíc klíčové obchodní trasy a přístavy. Válkou s Uherskem získal do své moci pobřeží Dalmácie, bohatou zemědělskou oblast Sremu a obchodní spojení mezi Uhrami a Černým mořem.\n\nZápadní provincie se těšily výjimečnému hospodářskému rozkvětu, který započal již za Alexia I. a přetrval až do konce 12. století. Byzanc v komnenovském období byla bohatším a lépe prosperujícím státem než v kterékoli době od vpádu Peršanů za císaře Herakleia. Existují mnohé doklady o čilé výstavbě a o budování nových kostelů i ve velmi vzdálených krajích, které nasvědčují rozšíření blahobytu. Znamenitě se dařilo také obchodu. Odhaduje se, že populace Konstantinopole, největšího obchodního střediska říše, dosahovala během Manuelovy vlády přibližně 100 000 až 500 000 lidí, což z ní činilo největší evropskou metropoli. Hlavní příjem císařské pokladny představoval \"kommerkion\", clo uvalené na všechno zboží dovážené a vyvážené z Konstantinopole. Uvádí se, že každý den vynesl kommerkion kolem 20 000 hyperpyrů. Byzantské hlavní město procházelo bouřlivým rozvojem. Kosmopolitní charakter Konstantinopole dále prohloubil příchod italských kupců a křižáků cestujících do Svaté země. Benátčané, Janované a mnozí jiní zpřístupnili obchodu přístavy v Egejském moři, když dopravovali zboží z křižáckých států v Levantě a z fátimovského Egypta na západ. Námořní obchod měl příznivý vliv na poptávku ve městech v Řecku, Makedonii a na řeckých ostrovech, čímž vytvářel nové zdroje bohatství v těchto převážně zemědělských zemích. Soluň, druhé největší město říše, se stala obchodním centrem celého Balkánu. Výroba hedvábí měla znatelný přínos pro hospodářství Korintu. Komnenovským císařům se tedy podařilo zabezpečit přetrvání \"Pax Byzantina\" v těchto klíčových částech říše.\nV oblasti vojenství Manuel navázal na politiku svého otce a usazoval v různých krajích říše válečné zajatce, jimž uložil vojenskou povinnost. Tím zčásti vzkřísil někdejší systém vojáků-rolníků (\"stratiotai\"), na němž byla založena obrana říše v předchozích stoletích. Tato opatření se ale pro uspokojení Manuelových ambiciózních cílů ukazovala jako nedostatečná. Císař tudíž najímal stále větší množství žoldnéřů, kteří byli zaopatřováni na úkor byzantského obyvatelstva, vystaveného tvrdému daňovému útisku. V provinciích byl proto Manuel značně neoblíbený. Choniates v této souvislosti kritizoval pokračující šíření poskytování pronií (\"pronoiai\"), údělů půdy, z nichž směl jejich držitel vybírat daně a za to byl zavázán k vojenské službě. Mnozí z těch, jimž císař udělil pronie, byli žoldnéři či cizinci, takže třeba Turci zajatí v údolí Maiandru byli usazeni v okolí Soluně. Pronie nesloužily pouze k vydržování vojáků, nýbrž i k zajištění jejich nákladné výstroje a výzbroje, jež se za Manuela stále více přizpůsobovaly propracovanějším západním vzorům.\n\nCísař se netěšil vysoké popularitě ani v samotné Konstantinopoli, jelikož Manuelova fascinace západním uměním a mravy se nesetkávala u jeho poddaných s porozuměním. Obyvatelstvo bylo pobouřeno rovněž tím, že císař projevoval stále větší náklonnost k návštěvám příchozím ze Západu. Výstavba nových domů a paláců byla přednostně svěřována západním stavitelům, což, stejně jako nevázanost typická pro Manuelovo společenské chování, vzbuzovalo nelibost. Manuel navíc reprezentoval výjimečný typ byzantského vládce oslněného západním rytířstvem. Císař pořádal rytířské turnaje a dokonce se jich sám účastnil, avšak tím vyvolával mezi Byzantinci pohoršení. Je na místě podotknout, že vynikal výtečnou tělesnou konstitucí a byzantské prameny často vyzdvihují jeho udatnost a velkou osobní statečnost.\n\nManuelovi dvorní panegyrikové velebili \"božského císaře\" a sám Choniates označil Manuela jednu generaci po jeho smrti za \"nejpožehnanějšího mezi císaři\". Velmi pozitivně byl Manuel hodnocen i pozdějšími byzantskými historiky. Ve Francii, Itálii a křižáckých státech byl Manuel vnímán jako nejmocnější soudobý vládce světa. Vilém z Tyru nazval Manuela \"moudrým a rozvážným panovníkem velkolepé vznešenosti, jenž byl hoden úcty v každém ohledu\" a \"ušlechtilým mužem nedostižné energie\". Robert z Clari vychvaloval Manuelovu důstojnost, nesmírné bohatství a štědrost. Ze všech císařů z dynastie Komnenovců byl Manuel tím nejnápaditějším. Tehdejší dějepisci popisují Manuela jako neúnavného a velice odvážného vojáka, který byl schopen snášet hlad, žízeň, nepříznivé klimatické podmínky i nedostatek spánku. Edward Gibbon si povšiml pozoruhodného rysu Manuelovy osobnosti, jímž bylo nepravidelné střídání období píle a zahálky, udatnosti a změkčilosti. Ve válce Manuel nedbal o mír, zatímco v míru se jevil nezpůsobilým války.\n\nKdyž Manuel v roce 1180 zemřel, vypadala byzantská říše stále ještě impozantně. Vlivem Alexiova, Janova a Manuelova vojenského a diplomatického úsilí byla Byzanc hospodářsky prosperující mocností se zabezpečenými hranicemi. Přesto se říše, jíž Manuel předal synovi, nacházela v očividně horším stavu, než v jakém ji převzal od otce, neboť čelila riziku vážných problémů. Byzantský dvůr potřeboval ve svém čele vůdce, který by dokázal zachovat jednotu mezi členy rozvětvené dynastie a zabránit vnitřní nestabilitě. Mnozí ze zahraničních nepřátel říše, především seldžučtí Turci, jež Manuel nedokázal zdolat, a sicilští Normané, kteří se mnohokrát neúspěšně pokusili vpadnout do říše, vyčkávali prvního náznaku slabosti Byzantinců, jehož by využili k útoku. Dokonce i ve vztazích s Benátčany, nejdůležitějšími západními spojenci Byzance, převažovalo na sklonku Manuelova panování napětí. Četná rozsáhlá tažení si vyžádala množství finančních i lidských zdrojů. Za této situace si říše žádala silného císaře, který by dokázal čelit vnějšímu ohrožení a zkonsolidoval by vyčerpanou císařskou pokladnu. Manuel tak po sobě zanechal nesnadné dědictví, které by srazilo na kolena i odolnější jedince než ty, kteří ho následovali. Alexios II. Komnenos byl dosud nezletilý a neoblíbená regentská vláda jeho latinské matky Marie z Antiochie byla zanedlouho sesazena násilným převratem. Těmito zmatky byla oslabena kontinuita a soudržnost komnenovské dynastie, čímž byla zásadně podlomena síla byzantského státu.\n\n\n\n"}
{"id": "309060", "url": "https://cs.wikipedia.org/wiki?curid=309060", "title": "Alexios II. Komnenos", "text": "Alexios II. Komnenos\n\nAlexios II. (řecky \"Αλέξιος Β’ Κομνηνός, Alexios II Komnēnos\", někdy latinsky Alexius II. Comnenus; 14. září 1169 – říjen 1183, Konstantinopol), syn byzantského císaře Manuela I. Komnena a jeho druhé ženy Marie z Antiochie, byl byzantským císařem v letech 1180 až 1183.\n\nAlexios se narodil jako jediný legitimní syn císaře Manuela a jeho druhé choti, antiochijské princezny Marie. Alexiovo narození zřejmě způsobilo zrušení zasnoubení jeho sestry Marie a despoty Alexia (pozdějšího uherského krále Bély III.) a z toho plynoucí zánik despotových nástupnických práv na císařský trůn, které přešly na vytouženého Manuelova syna Alexia. Manuel byl v době Alexiova narození již padesátiletý (*1118) a zemřel, aniž syn dospěl - v září roku 1180 ve věku jedenašedesáti let. Krátce před smrtí ještě oslavil svatbu Alexia s dcerou francouzského krále Ludvíka VII. Agnes. Alexiovi bylo tehdy jedenáct let a poručnické vlády se ujala v Konstantinopoli nenáviděná, prolatinsky orientovaná císařovna vdova Marie (Xene), za jejíž vlády Byzanc přišla o nadvládu na Balkáně: srbský župan Stefan Nemanja a uherský král Béla III. (despota Alexios, který se roku 1173 ujal ve své domovině vlády) se osamostatnili a vymkli se vrchní kontrole byzantského císaře, pod kterou za Manuelovy vlády byli. Ani ve vnitřní politice nebyla Alexiova regentka úspěšná – proti prolatinské vládě v Konstantinopoli vypuklo povstání a povstalti povolali do čela bratrance zesnulého Alexiova otce, Andronika Komnena, velmi protilatinsky orientovaného. Povstání skončilo pro Alexiovu matku nešťastně: byla Andronikem zbavena regentství a nakonec zardoušena (1182). Pro Alexia to bylo ještě krutější tím, že byl donucen podepsat matčin ortel smrti. Regentské vlády se ujal (nebo přesněji řečeno trůn uzurpoval) Andronikos Komnenos, který obrátil v dosavadní politice říše: rozvázal dohody a narušil dobré vztahy s křižáckými státy, pěstované komnenovskými císaři Alexiem I., Janem II., Manuelem I. i regentkou Marií a naopak uzavřel spojenectví se sultánem Saladinem. Uzurpátorovi Andronikovi to nestačilo, a tak ve druhé polovině roku 1183 zbavil života i právoplatného císaře, tehdy čtrnáctiletého Alexia II., a ujal se jako Andronikos I. Komnenos samostatné vlády.\n\n"}
{"id": "309062", "url": "https://cs.wikipedia.org/wiki?curid=309062", "title": "Andronikos I. Komnenos", "text": "Andronikos I. Komnenos\n\nAndronikos I. Komnenos (řecky \"Ανδρόνικος Α’ Κομνηνός\"; mezi 1118 a 1122 – 12. září 1185), syn sebastokratora Izáka Komnena (1093 – asi 1152), byl v letech 1183–1185 císař byzantské říše z rodu Komnenovců.\n\nAndronikos pocházel z vedlejší větve vládnoucí dynastie Komnenů – byl vnukem císaře Alexia I. a to, že by se ujal vlády se nejevilo příliš pravděpodobným. Příležitost se Andronikovi naskytla až v pokročilém věku asi šedesáti let, dva roky po smrti svého mocnějšího bratrance, císaře Manuela I. († 1180). Manuel po sobě zanechal kromě dcer a několik nemanželských dětí pouze mladičkého syna Alexia (* 1169), za kterého vládla jeho matka, císařovna Marie. Ta byla v Byzanci neoblíbená pro svou prolatinskou politiku, kterou započal provádět již císař Manuel. V Konstantinopoli proti Marii vypuklo povstání, do jehož čela byl povolán právě dobrodruh Andronikos, který se ujal vlády, přikázal Marii zardousit a mladého Alexia donutil podepsat matčin ortel smrti roku 1182. O rok později Andronikos přikázal zavraždit i Alexia a mohl usednout na trůn jako autokrator.\n\nNový císař změnil politický kurs říše – přikázal konfiskovat majetek Benátčanům, kteří se těšili přízni Andronikových předchůdců, císařů Alexia I., Jana II., Manuela I. a regentky Marie, zrušil jim privilegia a podnítil na italské obchodníky pogrom. V zahraniční politice zrušil úmluvy s křižáckými státy a naopak se dohodl se sultánem Saladinem, čímž nesmírně křižákům uškodil a na západě se opět začalo mluvit o výpravě proti Byzanci. Tato dohoda se Saladinem měla totiž vliv na porážku křižáků u Hattínu roku 1187. Andronikos se toho ale nedožil. Poté, co se Normané zmocnili Soluně vypuklo proti Andronikovi povstání v Konstantinopoli, císař byl zajat, byla mu uťata ruka, vyloupnuto oko a byl vlečen ulicemi Konstantinopole k popravišti. Popraven byl 12. září 1185 a na trůn nastoupila v osobě Izáka II. dynastie Angelovců.\n\n\n"}
{"id": "309063", "url": "https://cs.wikipedia.org/wiki?curid=309063", "title": "Grumman C-1 Trader", "text": "Grumman C-1 Trader\n\nGrumman C-1 Trader je americký palubní transportní letoun. Jeho konstrukce byla odvozena z protiponorkového letounu Grumman S-2 Tracker. Letoun sloužil déle jak 30. let a ve službě byl nahrazen dopravní variantou letounu Grumman E-2 Hawkeye, transportní letounem Grumman C-2 Greyhound. Posledním příbuzným typem byl letoun včasné výstrahy Grumman E-1 Tracer\n\nTyp C-1 Trader vznikl díky zájmu amerického námořnictva o nový protiponorkový letoun. Grumman navrhl dvoumotorový hornoplošník, který nesl tovární označení G-89 a námořnictvo stroji přidělilo označení XS2F-1. K jeho prvnímu letu došlo 4. prosince 1952. Do konce 50. let byly z letounu odvozeny tři hlavní varianty určené pro protiponorkový boj, transport a včasnou výstrahu. Typ C-1 byl variantou transportní.\n\nC-1, který do roku 1962 nesl označení TF-1, byl navržen pro nesení 9 pasažérů či 3 500 liber nákladu a poprvé vzlétl v lednu 1955. V 60.–80. letech typ sloužil pro dopravu pošty a zásob na americké letadlové lodě, především při jejich operacích v Paficiku a během Vietnamské války. Sloužil také k výcviku létání za každého počasí. Kromě 83 postavených sériových strojů C-1 byly vyrobeny 4 značně modifikované kusy EC-1A Tracer, které byly vybaveny pro elektronický boj.\n\nPoslední C-1 byl ze služby vyřazen v roce 1988, ale mnoho jich stále létá v civilních rukou. Celkem se zachovalo 34 kusů, ze kterých 12 může létat, 5 se nachází v muzeích a 17 v depozitářích.\n\n\n\n\n"}
{"id": "309065", "url": "https://cs.wikipedia.org/wiki?curid=309065", "title": "Izák II. Angelos", "text": "Izák II. Angelos\n\nIzák II. Angelos (řecky \"Ισαάκιος Β’ Άγγελος\", Isaakios II. Angelos, někdy také Isák, nebo latinsky Isaacius Angelus ; okolo 1155 – přelom ledna a února 1204), syn Andronika Duky Angela a jeho ženy Eufrosiny Kastamonitissy, byl v letech 1185–1195 a opět v letech 1203–1204 byzantským císařem z rodu Angelů.\n\nNa trůn nastoupil v těžké době, byzantská říše měla velké zahraničně-politické problémy jak na západě (na Balkáně), kde se samostatnosti domohli Srbové a Bulhaři, tak také na východě, kde již zářila hvězda vládce Sýrie a Egypta Saladina. Zbožný Izák však nedokázal složitou situaci vyřešit. Navíc byl po deseti letech vládnutí sesazen, zajat a oslepen svým bratrem Alexiem. Uvěznění Izáka a jeho mladého syna Alexia vedlo k tažení vojsk čtvrté křížové výpravy na Konstantinopol, sídlo císařů. Po úprku bratra Alexia III. se Izák, oslepený a nemocný, opět ujal vlády a za svého spoluvládce si určil syna Alexia. Jeho dny však již byly sečteny – na přelomu ledna a února 1204 byl sesazen a uvržen do vězení, kde zakrátko zemřel.\n\nPocházel z maloasijského aristokratického rodu Angelů, která odvozovala svůj původ od Theodory Komneny, dcery byzantského císaře Alexia I. Za vlády Alexiova vnuka Manuela Komnena přibyl do Konstantinopole, kde se v roce 1182 nejmocnějším mužem stal Andronikos Komnenos, jehož dceru Irenu měl Izák za manželku. Andronikos Komnenos byl vládce sice schopný, ale krutý. Za jeho vlády se začaly projevovat silně protizápadní názory. Neúspěchy na Balkáně způsobily v srpnu 1185 Andronikův pád. Konstantinopolský lid prohlásil císařem Andronikem perzekvovaného Izáka Angela, jehož osobou na trůn nastoupila dynastie Angelů.\n\nPřed Izákem stál při nástupu na trůn akutní problém – Normané na Balkáně. Naštěstí bylo jejich pronikání zastaveno vojevůdcem Alexiem Branasem, který porazil Normany v bitvě u Mosinopolu. Značné potíže Izákovi činil také uherský král Béla III., který využil smrti svého opatrovníka, císaře Manuela († 1180), k expanzi na úkor Byzance, ale ještě roku 1185 byla mezi Izákem a Bélou podepsána mírová smlouva, která byla zpečetěna sňatkem Izáka a Markéty–Marie, desetileté dcery uherského krále. Béla také vrátil Byzanci Pomoraví s okolím Bělehradu a Braničeva.\nJenže byzantských potíží využili ke vzpouře Bulhaři, tedy národ, který byl od roku 1018 pod přímou nadvládou Byzantinců. Nevoli u Bulharů vyvolalo zejména Izákem vyhlášené zvýšení daní. Do čela povstání se postavili bratři Todor a Asen, bulharští bojaři a páni několika hradů v okolí města Tarnova. Poté, co bratři dobyli území mezi pohořím Stara planina a řekou Dunaj byl v říjnu 1185 v Tarnovu starší z bratří, Todor, korunován opět ustanoveným bulharským patriarchou na cara jako Petr II. Isaakios proti vzbouřencům poslal – stejně jako proti Normanům – vojevůdce Alexia Branase, jenž ovšem využil toho, že má u sebe armádu a prohlásil se v Adrianopoli císařem. Izákově armádě se však povedlo Branase porazit a zabít (v únoru 1186). Teprve na přelomu jara a léta 1186 se císař mohl opět vydat s armádou proti Bulharům. Bratři si však na pomoc zavolali bojovné Kumány, ke kterým se také přechodně uchýlili. Izák se tehdy domníval, že jsou povstalci definitivně poraženi a vrátil se se svým vojskem do Konstantinopole, jenže bratři se vrátili i s námezdnými Kumány, s nimiž zpustošili Thrákii. Do konce roku 1186 táhl Izák do Bulharska ještě jednou, ale bez úspěchu. Na jaře 1187 se Izák vypravil do Bulharska znovu a oblehl pevnost Loveč, nakonec ale uzavřel s bratry přímeří, čímž uznal vládu Asenovců (tak se nazývala dynastie, kterou založil Asen I.) v severním Bulharsku a v severozápadní Thrákii.\n\nV osmdesátých letech 12. století procházelo latinské panství ve Svaté zemi zásadní změnou. Proces upevňování moci vládcem Sýrie a Egypta Saladinem vyvrcholil roku 1187. Toho roku Saladin nejprve v červenci porazil armádu Jeruzalémského království a na počátku října vstoupil do Jeruzaléma. Izák Saladinovi poblahopřál a požádal ho, zda by nemohla být svatá místa svěřena ortodoxním duchovním; nakonec bylo Izákově žádosti vyhověno. Porážka křesťanů nezůstala bez odezvy. Evropští panovníci byli ještě v říjnu roku 1187 papežem vyzváni, aby táhli do Svaté země. Jako první se do Levanty své oddíly po moři vyslal tradiční nepřítel Byzance, sicilský král Vilém II. Pro byzantskou říši však měla větší význam až výprava vedená Fridrichem I. Barbarossou, císařem Svaté říše římské.\nJiž v roce 1188 poslal Barbarossa Izákovi vzkaz, ve kterém ho žádal, zda by mohla křižácká armáda projít byzantským územím. Izák však k Fridrichovi vyslal Ioanna Duku, aby zjistil Fridrichovy záměry podrobněji...\n\nFridrich překročil byzantské hranice 23. června 1189. Vztahy mezi oběma panovníky byly však značně přiostřeny další návštěvou Izákových vyslanců u Fridricha. Navíc musel Izák řešit další vážný politický problém: protibyzantsky naladěný srbský župan Štěpán Nemanja se vydal k Fridrichovi do Niše a nabídl mu spojenectví proti Byzanci. Podobně se zachovali i bulharští vládci Asen a Petr. Ačkoliv se Barbarossa rozhodl slovanským vládcům nevyhovět a neuzavřít s nimi spojenectví proti Byzanci, vztahy mezi oběma panovníky zůstávaly nadále velmi napjaté. Izák ponoukl svého synovce, protostratora Manuela Kamytza, aby byl připraven vpadnout Fridrichově armádě do zad. Až Fridrich dospěl do Filippopole (kam se však podle byzantských plánů neměl dostat; přechytračil ale byzantské vojsko), začala další vlna dopisování mezi Izákem a Fridrichem. Izák se domníval, že Fridrich má v úmyslu táhnout na Konstantinopol, a proto se také choval vůči Barbarossovi nepřátelsky. Po čase se však uklidnil a staral se, aby se křižáci co nejrychleji přeplavili do Malé Asie. Fridrich se však – pro pokročilou roční dobu (byl listopad) – rozhodl přezimovat na Balkáně. To ovšem opět rozlítilo císaře Izáka...\n\nNová dohoda byla mezi oběla císaři uzavřena 24. února 1190. a již na sklonku března bylo Fridrichovo vojsko v Malé Asii. Po několika vítězných šarvátkách se však Barbarossa v červnu 1190 utopil v řece Salef. Velitelem vojska se stal Barbarossův stejnojmenný syn, který se ke svému otci na věčnost připojil na počátku následujícího roku (1191).\n\nPřesunem vojska křižáků do Anatolie se Izák zbavil vážného problému – Barbarossovy armády na Balkáně – a konečně se mohl vydat proti Srbům a Bulharům. Nejdříve se vydal proti Asenovcům (tak se nazývala dynastie, založená bulharským carem Asenem I.) a oblehl jejich sídelní město Tarnovo. Bratři si opět přivolali na pomoc Kumány a donutili Izáka stáhnout se. Císař byl cestou zpět do Konstantinopole přepaden bulharskou armádou a při rychlém útěku údajně ztratil i vlastní přilbu. Ve prospěch Bulharska ztratila tehdy Byzanc některá města na černomořském pobřeží.\n\nNa sousední srbský stát Izák zaútočil ještě na podzim 1190 či až roku 1191. S županem Štěpánem Nemenjou se střetl v bitvě na řece Moravě, jižně od Niše, kde Srby porazil. Byl uzavřen mír, kterým župan Izákovi vrátil všechna území dobytá Srby po roce 1189. Zároveň byl dohodnut sňatek Eudokie, dcery Izákova bratra Alexia, s Nemanjovým druhorozeným synem Štěpánem.\n\nV roce 1191 do Levanty připluli francouzský král Filip II. August a anglický král Richard I. Lví srdce se svými vojsky a jejich boje ve Svaté zemi tvořily druhou část třetí křížové výpravy. Ještě než však anglický panovník přistál ve Svaté zemi, přepadl byzantský ostrov Kypr. Kypr byl sice formálně pod vládou Izáka Angela, fakticky však na ostrově vládl jeho příbuzný Izák Komnenos, jenž využil konstantinopolských zmatků v polovině osmdesátých let 12. století a zavedl na strategicky významném ostrově teror. Richard Lví srdce se ostrova zmocnil v květnu 1191, později ho však prodal templářům, od kterých jej získal roku 1192 sesazený jeruzalémský král Guy de Lusignan a z Kypru (jenž byl 1197/1198 povýšen na království) se stal další křižácký stát.\n\nV roce 1193 byla šestnáctiletá dcera Izáka a Ireny Komneny Irene zasnoubena dědici sicilského trůnu Rogerovi. Mladý následník však záhy zemřel a když roku 1194 přistál na Sicílii Barbarossův syn a císař Svaté říše římské Jindřich VI. Štaufský, aby se jí jako choť dcery krále Rogera II. zmocnil, nalezl mezi zajatci Izákovu dceru Irenu a zasnoubil ji se svým mladším bratrem Filipem.\nNa počátku devadesátých let také pokračovaly boje s Bulhary. Zpočátku to byly boje vyrovnané, ale od roku 1194 začali mít Asenovci výraznou převahu, díky které upevňovali svou pozici v severozápadní Thrákii. Izákovy výrazné neúspěchy požná podnítily jeho bratra Alexia, aby povstal. V dubnu 1195, na výpravě proti Bulharům, byl Izák Alexiem svržen, oslepen a uvrhnut do vězení. Císařem se stal Alexios jako Alexios III.\n\nSpolu s Izákem byl uvězněn také jeho syn z prvního manželství, Alexios. Trochu na lepší časy se začalo blýskat až roku 1197, kdy se 25. května Izákova dcera Irene vdala za Filipa z rodu Štaufů, jenž se v září toho roku stal hlavou svého rodu – jeho bratr, císař Svaté říše římské Jindřich VI. Štaufský zemřel krátce před vyplutím do Svaté země, kde hodlal posílit své pozice. Filip nejspíš měl zájem na tom, aby se Izák dostal opět na trůn, sám ovšem mnoho nezmohl, neboť se musel vypořádat s protikrálem Ottou Brunšvickým. Další možnosti, jak pomoci Izákovi na trůn, se otevřely až na počátku 13. století. Nejspíše roku 1201 se totiž Izákovu synovi Alexiovi podařilo uprchnout z vězení. Princ zamířil ke své sestře a švagrovi do Německa a začal přesvědčovat Filipa a Bonifáce z Monfferratu, předáka právě připravované, papežem organizované křížové výpravy, aby jemu a Izákovi pomohli získat byzantský trůn.\n\nKe křižáckému vojsku, jež právě pobývalo v Zadaru, přibyl 25. dubna 1203 princ Alexios IV. Angelos. Již několik měsíců před tím však jeho posel jednal s vůdci výpravy o „zastávce“ v Konstantinopoli. Princův vyslanec slíbil křižákům – pokud potáhnou na Konstantinopol – velmi vysoký obnos peněz (asi 200 000 marek stříbra), zásobování vojska na jeden rok, vojenskou pomoc asi 10 000 Byzantinců a v neposlední řadě podřízení konstantinopolské autokefální církve římskému papeži. Dva nejvýznamnější křižáčtí představitelé – Bonifác z Montferratu a benátský dóže Enrico Dandolo – s návrhem souhlasili, a tak o zdržení u Konstantinopole bylo v podstatě rozhodnuto.\n\nPřed Konstantinopolí se křižáci objevili 24. června 1203 Císař Alexios III., bratr oslepeného Izáka, neučinil nic, čím by zabránil příjezdu křižáků. Z počátku s nimi vyjednával; když se ale ukázalo, že ho křižáci považují za neoblíbeného uzurpátora, vyhlásil jim nepřátelství. Křižáci se snažili v obyvatelích metropole vyvolat zájem o prince Alexia; demonstrativní výjezdy na lodích kolem konstantinopolských hradeb však na Byzantince nezapůsobily. Předáci křižáků (\"Latinů\") se na počátku července odhodlali k útoku na město. Jejich armáda postupovala krok za krokem a císař Alexios III. zůstal naprosto klidný. Až 17. července se císař odhodlal zakročit; k boji však nedošlo. Snad se již císař Alexios III. připravoval na následující noc...\n\"Latinové\" také vyslali své posly k Izákovi a požadovali po císaři, aby přijal svého syna Alexia za spolucísaře a aby dodržel sliby, které křižákům dal princ Alexios. Izák se rozhodl přáním vyhovět a již 1. srpna byl princ Alexios za přítomnosti latinských předáků v chrámu Boží Moudrosti v Konstantinopoli korunován jako Alexios IV. na spolucísaře.\n\nPřed oběma císaři stál velmi naléhavý problém – křižáci před branami Konstantinopole. Dne 20. září 1203 vypršela doba, do kdy se měli podle původní dohody \"Latinové\" přesunout do Svaté země. \"Latinové\" po císařích požadovali zaplacení slíbené částky. Jelikož císařská pokladna tak velkými prostředky nedisponovala, rozhodli se císařové vypsat nové daně a zabavit církevní poklady v klášterech. Tyto skutky přirozeně vyvolaly nevoli konstantinopolského lidu, jehož trpělivost rozhodně nebyla trvalá. Izák byl tehdy již velmi nemocný a veškeré záležitosti tak řídil jeho spoluvládce Alexios. V listopadu křižáčtí vůdci předstoupili před oba císaře, ale nepochodili; naopak se vztahy mezi konstantinopolským dvorem a stanem křižáků ještě více ochladily.\n\nV lednu (či na samém počátku února) 1204 napjatá situace vyvrcholila. Konstantinopolský lid se shromáždil v chrámu svaté Sofie (Boží Moudrosti) a provolal císařem neznámého mladíka Nikolase Kanabu. Císař Alexios IV. žádal křižáky, aby proti revoltě lidu zasáhli. Tím se však zbavil posledních spojenců z řad byzantské aristokracie, jež se vzbouřila. V čele stál zeť císaře Alexia III. Alexios Dukas Murtzuflos, který se již jednou vzbouřil (v lednu 1204). Ve druhém případě však byl úspěšný a 1. února 1204 byl Izák II. Angelos spolu se svým synem Alexiem IV. svržen. Izák byl opět uvrhnut do vězení, kde zakrátko zemřel. Alexios IV. byl uškrcen na příkaz Murtzufla, který jako Alexios III. nastoupil na trůn. Nevládl však dlouho – po dobytí Konstantinopole \"Latiny\" 13. dubna 1204 byl svržen z Theodosiova sloupu v Konstantinopoli.\n\n"}
{"id": "309066", "url": "https://cs.wikipedia.org/wiki?curid=309066", "title": "Neurotechnologie", "text": "Neurotechnologie\n\nNeurotechnologie jsou aplikované technologie z oblasti neurologie, jejichž cílem je výzkum, případně i zdokonalení činnosti a výkonnosti lidského mozku. Obor neurotechnologie už existuje více než půlstoletí, ale k jeho překotnějšímu rozvoji došlo až v posledních 20 letech.\n\nNeurotechnologie určené pro zlepšení mozkové činnosti jsou založené hlavně na praktickém využití vědeckých poznatků a technologií, ale také na poznatcích starobylých duchovních učení. Pro tento trénink mozku jsou využívána zařízení jako např. autodráha či střelba na terč ovládané mozkem, které pracují na principu elektroencefalogramu (EEG). Uplatnění nacházejí zmíněné technologie zejména při tréninku u sportovců, manažerů nebo členů ozbrojených jednotek.\n\nRegulace stavů vědomí je u neurotechnologií dosahována díky audio-vizuální stimulaci (AVS). Ta je obyčejně realizovaná pomocí jednodušších periodických optických stimulů, přiváděných na LED diody brýlí a současně přepracovanou zvukovou stimulací, také periodického charakteru, do stereosluchátek (psychowalkman). Umožňují více nebo méně komplikované průběhy AVS (kde se frekvence a typ stimulace postupně mění) a jsou určené pro různé specifické cíle. Během stimulace dochází v mozku daného člověka k efektu strhávání rytmů, který způsobuje postupné přelaďování z jednoho stavu vědomí do jiného.\n\nV mnohých záměrech už samotné \"přepnutí\" do jiného stavu mozku je žádaným a konečným cílem relaxovat, usnout nebo dobít energii. Při složitějších cílech pomáhá synchronizace (kooperace) práce levé a pravé hemisféry mozku. U běžného člověka je většina aktivit mozku lokalizovaná převážně v jedné z hemisfér, přičemž, velmi zjednodušeně řečeno, levá koresponduje převážně s lineárními a logickými úlohami a pravá spíš s intuitivním, podvědomým a prostorovým zpracováním informací.\n\nJedním z prvních českých průkopníků v této oblasti byl Tomáš Zdechovský, zakladatel sítě neurolaboratoří v České republice i zahraničí. Za inovativní metodiku rozvoje kognitivních schopností a mentálního koučinku v rámci neurolaboratoře Commservis.com se Tomáš Zdechovský dostal až do finále mezi první tři lidi, kteří se ucházeli o ocenění WIFI Trainer Award 2013. Ta je každoročně udělována lektorům, kteří vnášejí nové koncepce do vzdělávání. \n\nMagnetická rezonance se používá pro snímkování topologických a mezníkových struktury v mozku. Využívá se také pro zobrazení mozkové aktivity. Zejména s nástupem funkční magnetické rezonance se stala základní technologií využívanou pro studium mysli. Funkční magnetická rezonance měří hladinu kyslíku v mozku při aktivaci (vyšší obsah kyslíku = neurální aktivace) a umožňuje výzkumníkům pochopit, které lokusy jsou zodpovědné za aktivaci při daném stimulu. Na rozdíl od CT vyšetření nenese žádná rizika spojená s způsobením záření (nulová radiační zátěž). Nevýhodou používání magnetické rezonance je určitá hlučnost zařízení.\nPočítačová tomografie (CT) je další technologií používanou pro snímání mozku. Využívá se od roku 1970 a umožňuje neurologům sledovat strukturu mozku a jeho aktivitu. Zatímco mnoho funkcí CT se nyní provádí pomocí magnetické rezonance, CT může být stále používána pro zkoumání mozkové aktivity a poranění mozku. Za pomocí paprsků X, mohou vědci detekovat stopy radioaktivity v mozku, které naznačují aktivaci mozku jako nástroj pro vytvoření spojení v mozku, stejně jako odhalit mnohá zranění či nemoci, které mohou způsobit trvalé poškození mozku, jako je aneurysma, degenerace, nebo rakovina.\nPozitronová emisní tomografie (PET) Namísto užívání magnetické rezonance nebo X-paprsků, spoléhá PET na ukazatele produkující pozitrony, které jsou vázány na biologicky relevantní ukazatele, jako je glukóza. Čím více jsou aktivovány v mozku, tím více živin vyžaduje daná oblast a vyšší aktivita se zobrazí jasněji na příslušném snímku mozku. PET vyšetření jsou stále častěji využívána výzkumnými pracovníky, protože PET skeny jsou aktivovány metabolismem, zatímco magnetická rezonance je aktivována spíše na fyziologické bázi.\n\nTranskraniální magnetická stimulace je v podstatě magnetickou stimulací mozku. Elektrické proudy a magnetická pole spolu vnitřně souvisejí, a tím dochází v mozku ke stimulaci magnetických impulsů, a je tak možné zasahovat do specifických lokusů v mozku a dosáhnout tak požadovaného účinku. Tomuto oboru se v současné době dostává velké pozornosti kvůli potenciálním výhodám, které by mohly přijít z nových objevů v těchto technologiích.\n\nTranskraniální stimulace stejnosměrným proudem je formou neurostimulace, která využívá konstantní, nízký proud přiváděný přímo do cílené oblasti mozku pomocí malých elektrod. Metoda byla původně vyvinuta pro pacienty s poraněním mozku, jako je mrtvice. Nicméně výzkumy na zdravých dospělých osobách ukázaly, že tato forma stimulace může zvýšit kognitivní výkon při vykonávání různých úkolů, v závislosti na oblasti mozku vystavenou stimulaci. Tato technologie se využívá ke zvýšení jazykové a matematické schopnosti, soustředění, řešení problémů, zlepšení paměti a koordinace.\n\nElektroencefalografie (EEG) je metoda neinvazivního měření aktivity mozkových vln. Elektrody jsou umístěny kolem hlavy a vlasové pokožky, a elektrické signály jsou měřeny. EEG se využívá u polysomnografického vyšetření, protože tam jsou vlnové charakteristiky spojené s různými fázemi spánku. Klinicky se EEG využívá ke studiu epilepsie, mrtvice a přítomnosti nádorů na mozku. EEG zahrnuje různé metody, jak zachytit elektrickou signalizaci v mozku v průběhu jeho aktivace.\n\nMagnetoencephalografie (MEG) je další metodou měření aktivity mozku na základě měření magnetických polí, vznikajících působením elektrického proudu v mozku. Výhoda použití MEG namísto EEG spočívá v tom, že zkoumané oblasti jsou lépe lokalizované, což vede k lepšímu pochopení toho, jak dokážou jednotlivé lokusy reagovat na stimulaci nebo vykazují-li příslušné oblasti zvýšenou činnost. (jako tomu bývá např. u epileptického záchvatu).\n\nNeurozařízení slouží k monitorování či regulaci mozkových aktivit. V současném lékařství nachází uplatnění např. při v terapii Parkinsonovy choroby. Nejběžnějšími neurozařízeními jsou hloubkové mozkové stimulátory, které se používají, k elektrické stimulaci oblastí postižených nečinnosti. Parkinsonova nemoc je způsobena inaktivací bazálních ganglií (jádra) a v poslední době se hloubkové mozkové stimulátory stávají stále více preferovanou formou léčby Parkinsonovy choroby, přestože aktuální výzkumy zpochybňují jejich účinnost při léčbě pohybových poruch.\n\nNeuromodulace je poměrně novým oborem, který kombinuje použití neurozařízení a neurochemie. Základem je skutečnost, že mozek může být regulován za použití množství různých faktorů (metabolické, elektrická stimulace, fyziologické), a že to vše může být modulováno zařízeními implantovanými v neuronové síti. Mozek je velmi citlivý orgán, proto je nezbytné, aby činnost těchto technologií vyvolávala co nejméně negativních reakcí lidského těla. To může být provedeno úpravou chemického složení povrchu materiálu nervových implantátů.\n\nBuněčná terapie je založena na zkoumání možnosti využití kmenových buněk v mozku, které byly v nedávné době nalezeny v několika lokusech. Nyní vzniká velký počet studií, které mají za cíl stanovit, zda je tuto formu terapie možné využít ve velkém měřítku. Experimenty byly úspěšně použity pro kmenové buňky v mozku dětí, které utrpěly zranění během těhotenství a starších lidí trpících degenerativními chorobami. Bylo tak možné přimět mozek k produkci nových buněk a vytvoření nových spojení mezi neurony.\n"}
{"id": "309073", "url": "https://cs.wikipedia.org/wiki?curid=309073", "title": "Škoda ForCity", "text": "Škoda ForCity\n\nŠkoda ForCity je obchodní jméno používané společností Škoda Transportation pro následující typy tramvají:\n"}
{"id": "309079", "url": "https://cs.wikipedia.org/wiki?curid=309079", "title": "Maximální energetický součin", "text": "Maximální energetický součin\n\nMaximální energetický součin je veličina s jednotkou J/m³ udávající maximální hustotu magnetické energie uložené v permanentním magnetu. Označuje se (BH) a někdy se též nazývá jen maximální součin Na magnetizační křivce odpovídá bodu s největším součinem magnetické indukce a intenzity. Tento bod je při práci permanentního magnetu optimální.\n\nČasto se tato veličina uvádí v jednotkách megaGaussOersted se zkratkou MGOe. Platí 1 MGOe = 0,12566 kJ/m³\n\nU nejsilnějších neodymových magnetů může (BH) dosáhnout až 44 MGOe (teoretický limit mají 64 MGOe). U samarium-kobaltových magnetů pak dosahuje 32 MGOe (teoretický limit mají 34 MGOe).\n"}
{"id": "309082", "url": "https://cs.wikipedia.org/wiki?curid=309082", "title": "Sant'Andrea Forisportam", "text": "Sant'Andrea Forisportam\n\nSant'Andrea Forisportam je katolický kostel v Pise, stojící na via Palestro.\n\nKostel byl založen nejpozději roku 1104 a jeho jméno je odvozeno z polohy za branou městského opevnění (\"fuori della porta\") Pisy. \n\nKostel byl farností do konce roku 1839, také pod jurisdikcí San Pietro in Vinculis. V tomto roce byl odsvěcen a toto místo mělo být využito jako rybí trh. Tento projekt se ale neuskutečnil a kostel podstoupil v následujících letech rekonstrukci. \nRoku 1847 se stal sídlem \"Unione del Sacro Cuore di Maria Santissima per la Conversione dei Peccatori\".\nBudova byla poškozena během druhé světové války, poté zrestaurována a otevřena veřejnosti roku 1948. \n\nBudova je trojlodní, postavená z kamene. Fasáda je členěna třemi portály a je zdobena islámskými keramickými obklady z 11. až 12. století (kopie, originály v Museo di San Matteo). Interiér, rekonstruovaný v 19. století, uchovává sloupy se starověkými římskými hlavicemi.\n\nV současnosti je odsvěcen a používán k divadelním představením.\n\n"}
{"id": "309088", "url": "https://cs.wikipedia.org/wiki?curid=309088", "title": "Erotická literatura", "text": "Erotická literatura\n\nErotická literatura je taková literatura, která má primárně navodit pocity vzrušení čtenáře, nebo poučovat v oblasti sexuální techniky. Tato literatura často bývá ve formě románu. Zahrnuje i obrázky, a to jak malované, tak fotografické.\n\nNejznámějším literárním dílem zabývajícím se erotickou tematikou je Kamasutra.\n\nV současné době patří mezi nejrozšířenější erotické texty erotické povídky.\n"}
{"id": "309092", "url": "https://cs.wikipedia.org/wiki?curid=309092", "title": "Umělcovo hovno", "text": "Umělcovo hovno\n\nUmělcovo hovno (: \"Merda d'artista\") je umělecké dílo italského umělce Piera Manzoniho ovlivněné „ready made“ Marcela Duchampa.\n\nV květnu 1961, Manzoni nashromáždil své vlastní výkaly do devadesáti očíslovaných plechovek, která každá obsahovala přesně 30 gramů výkalů. Označil je jako „100% čisté umělcovo hovno“ v italštině, angličtině, francouzštině a němčině, a prodával je podle tehdejšího kurzu zlata. Jejich současná cena je přibližně 30 500 eur.\n\nJedna z plechovek byla vystavena jako součást sbírky Helmuta Klewana v Oblastní galerii v Liberci na výstavě Giacometti - Picasso - Chirico (13. 07. 2017 – 01. 10. 2017).\n\n"}
{"id": "309102", "url": "https://cs.wikipedia.org/wiki?curid=309102", "title": "Klíčava", "text": "Klíčava\n\nKlíčava je potok ve Středočeském kraji, levostranný přítok Berounky. Celková délka toku činí 22,6 km. Plocha povodí měří 87,1 km². Většina jejího toku leží v Chráněné krajinné oblasti Křivoklátsko.\n\nKlíčava pramení na jižním okraji Džbánu, v sedle mezi vrchy \"Malý Louštín\" a \"Žalý\" v nadmořské výšce 450 metrů u samoty Třtická Lísa, asi 4 kilometry západně od Nového Strašecí. Dále teče Křivoklátskou vrchovinou, údolím zaříznutým do okolního terénu přibližně k jihu. V nadmořské výšce asi 300 metrů byla v letech 1949 až 1955 vybudována Klíčavská přehrada jako zdroj pitné vody pro Kladno a okolí. Klíčava se vlévá do Berounky poblíž obce Zbečno. \n\n\n"}
{"id": "309109", "url": "https://cs.wikipedia.org/wiki?curid=309109", "title": "Římskokatolická farnost Vranov u Brna", "text": "Římskokatolická farnost Vranov u Brna\n\nŘímskokatolická farnost Vranov u Brna je územní společenství římských katolíků ve Vranově s farním kostelem Narození Panny Marie.\n\n\nOd roku 1992 spravují farnost opět pauláni. Od 1. prosince 2013 je farářem P. ThLic. Pavel Kříž, OM.\n\nDnem vzájemných modliteb farností za bohoslovce a bohoslovců za farnosti brněnské diecéze je 13. květen. Adorační den připadá na 24. října.\n\nKaždou sobotu se konají setkání ministrantů, schází se zde společenství mládeže i seniorů, pravidelně se koná modlitební setkávání matek a mužů, dětské mše svaté se konají jedenkrát za měsíc v pátek.\n\nVe farnosti se pravidelně koná tříkrálová sbírka. Při sbírce v roce 2016 se vybralo v Útěchově 29 818 korun, v Šebrově-Kateřině 23 538 korun, v Lelekovicích 65 394 korun a ve Vranově 31 145 korun.\n\n"}
{"id": "309111", "url": "https://cs.wikipedia.org/wiki?curid=309111", "title": "Markale", "text": "Markale\n\nMarkale či Pijaca Markale (z německého \"Markthalle\") je název Městské tržnice a současně nedaleké otevřené, ale zastřešené tržnice, která se nachází v centru Sarajeva, hlavním městě Bosny a Hercegoviny. Obchoduje se tu převážně s ovocem a zeleninou.\n\nMarkale proslavily hlavně dva útoky, ke kterým zde došlo v časech války v 90. letech 20. století. Tehdy zde 5. února 1994 při minometné palbě zahynulo 68 lidí a dalších 43 pak 28. srpna 1995. Právě druhý z útoků na civilní obyvatele, kteří zde čekali na dodávku základních potravin a vody, podnítil síly NATO k útoku na jednotky VRS a posunul zemi k Daytonské mírové smlouvě, která nakonec vedla k ukončení války.\n\nNovorenesanční budovu městské tržnice (německy \"Markthalle für Sarajevo\") roku 1894 navrhl August Butsch, a to na objednávku rakousko-uherské okupační správy v Bosně a Hercegovině. Postavena byly o rok později na hlavní sarajevské třídě Ferhadija.\n"}
{"id": "309113", "url": "https://cs.wikipedia.org/wiki?curid=309113", "title": "William Goldman", "text": "William Goldman\n\nWilliam Goldman (* 12. srpna 1931 v Chicagu, USA – 16. listopadu 2018)) byl americký spisovatel a scenárista.\n\nV patnácti letech zažil šok, když si jeho otec, neúspěšný podnikatel v zásilkovém obchodě vzal život. Vystudoval umění na Oberlin College v Ohiu a na Kolumbijské univerzitě v New Yorku. Napsal řadu povídek a úspěšných románů. Debutoval prózou \"Zlatý chrám\" roku 1957. Například \"Voják v dešti\", \"Takhle se s dámou nejedná\", \"Maratónský běžec\", nebo \"Kouzlo\". Napsal také několik knih o zákulisí filmového průmyslu.\n\nOd poloviny šedesátých let píše filmové scénáře. Získal dva Oscary: za scénář filmu \"Butch Cassidy a Sundance Kid\" a za adaptaci knihy Boba Woodwarda a Carla Bernsteina \"Všichni prezidentovi muži\" o aféře Watergate. Patřil k jedněm z nejlépe placených \"script doctors.\" Většinou anonymně pomáhal s úpravami scénářů jiných tvůrců. Příkladem za všechny může být úspěšný \"Dobrý Will Hunting\", který přepracoval ke spokojenosti producentů, ale v titulcích ho nenajdete. Za své celoživotní dílo byl vyznamenán britským i americkým cechem scenáristů.\n\nJeho starší bratr James Goldman je také autorem mnoha úspěšných knih.\n\n"}
{"id": "309115", "url": "https://cs.wikipedia.org/wiki?curid=309115", "title": "Santa Croce in Fossabanda", "text": "Santa Croce in Fossabanda\n\nSanta Croce in Fossabanda je katolický kostel a klášter v Pise, stojící na piazza Santa Croce.\n\nKostel s klášterem byl postaven pro dominikánský řád roku 1325 na místě bývalého kláštera z roku 1233.\n\nSoučasná podoba stavby pochází z 15. století, kdy kostel převzal františkánský řád. Kostel je jednolodní s nartexem.\n\nInteriér uchovává malbu portugalského malíře Alvara Pireze d'Evora \"Madona s dítětem a anděl\" (15. století) a malby Vignaliho (1649), Guidottiho a Curradiho (17. století).\nSeznam kostelů v Pise\n"}
{"id": "309117", "url": "https://cs.wikipedia.org/wiki?curid=309117", "title": "Důl (Sedlice)", "text": "Důl (Sedlice)\n\nDůl (též Dol, ) je místní část obce Sedlice a náleží do katastrálního území Mužetice. Nachází se pět kilometrů severovýchodně od Sedlice mezi Mužeticemi a Lomem. Je rozložena na mírném jihovýchodním svahu kopce Chlum v nadmořské výšce 499 m. V roce 2011 zde trvale žili čtyři obyvatelé.\n\nPrvní písemná zmínka o vesnici pochází z roku 1313. V roce 1869 měla tato osada 8 popisných čísel a v roce 1880 již 10 čísel. V letech 1910 − 1930 to bylo 7 čísel, v roce 1950 již 5 čísel a v roce 1970 jen 4 čísla.\n"}
{"id": "309118", "url": "https://cs.wikipedia.org/wiki?curid=309118", "title": "Krutihlav obecný", "text": "Krutihlav obecný\n\nKrutihlav obecný (\"Jynx torquilla\") je menší pták z čeledi datlovitých (Picidae).\nRozlišuje se většinou 7 poddruhů, z nichž se v Evropě vyskytují 3:\nVelikosti vrabce (délka těla 16–18 cm), s krátkým špičatým zobákem a dlouhým ocasem. Opeření je nenápadné, svrchu hnědošedě skvrnité, zespodu špinavě bílé a žlutavookrové s tmavými proužky. Přes oko a po stranách krku se táhne jedna, přes střed temene a hřbet druhá tmavá páska. Obě pohlaví jsou stejná. Má velmi ohebný krk, díky kterému dokáže otočit hlavu až o 180 stupňů. Od ostatních datlovitých liší měkkým ocasem, který mu neumožňuje šplhat po stromech.\n\nJako poplašný hlas slouží několikrát opakované tvrdé „tek“. Zpěv je charakteristická řada 12-18 hlasitých, naříkavě znějících tónů.\nŽije v severozápadní Africe, většině Evropy a v mírném pásmu Asie. Je tažný, evropská populace zimuje ve střední Africe severně od rovníku a ojediněle i ve Středomoří, ptáci z Asie v Indii a jihovýchodní Asii.\nV ČR hnízdí na celém území, hlavně v nižších polohách, ale místy i dosti vysoko v horách (nejvýše v Krkonoších v 1130 m n. m. a v Jeseníkách v 1110 m). Jeho stavy se od počátku 60. let 20.století snižují; v letech 1985–89 byla celková početnost odhadnuta na 2,5–5 tisíc párů, v období let 2001–03 na 2–4 tisíce párů.\n\nKrutihlav je jediným přísně tažným druhem šplhavce v ČR. Přílet probíhá od března do dubna, odlet od srpna do září.\nVyhledává světlé listnaté a smíšené lesy, žije i v remízcích, sadech nebo v křovinách s jednotlivými stromy.\nŽiví se převážně mravenci a jejich larvami, hlavně druhy \"Lasius niger\", \"L. flavus\" a \"Myrmica rubra\". Méně požírá také jiný hmyz, pavoukovce, hlemýždě a výjimečně i ptačí vejce. Na podzim konzumuje také různé plody, například bezu. Kořist sbírá dlouhým lepkavým jazykem. Na rozdíl od příbuzných ptáků ji nehledá v kůře stromů, ale hlavně na zemi.\n\nHnízdí jednotlivě, teritoriálně. K tvorbě párů dochází ihned po příletu na hnízdiště. Hnízdo je v dutině stromu, kterou si kvůli slabému zobáku nedokáže vytesat ani v nejnahnilejším stromě. Využívá proto již existující dutiny, a to včetně těch obsazených jiným drobným ptákem, např. sýkorou koňadrou. V tomto případě původního obyvatele dutiny vyžene a vyhodí jeho hnízdo s vejci nebo mláďaty. Vlastní hnízdo nestaví, snůšku klade přímo na dno dutiny na zbytky trouchu nebo starého hnízda. Hnízdí 1–2x ročně od dubna do července. Samice snáší v jednodenních intervalech 8–11 (5–12) čistě bílých vajec o rozměrech 20,7 x 15,5 mm, na kterých sedí oba rodiče 12–14 dní. Je-li sedící pták vyrušen, zaujímá typický obranný postoj, při kterém syčí, ježí peří na temeni a kroutí hlavou (odtud český název \"krutihlav\"). Mláďata jsou krmena oběma rodiči, hnízdo opouštějí po 18–22 dnech a za dalších 7–14 dní se osamostatňují. Pohlavní dospělosti dosahují ve 2. kalendářním roce. Nejvyšší známý věk kroužkovaného ptáka je nejméně 10 let.\n\nV Červeném seznamu ČR je zařazen do kategorie VU, tzn. zranitelný druh, ve vyhlášce MŽP ČR č. 395/1992 Sb. je veden jako druh silně ohrožený.\n\n\n"}
{"id": "309119", "url": "https://cs.wikipedia.org/wiki?curid=309119", "title": "Výročí svatby", "text": "Výročí svatby\n\nVýročí svatby je čas uplynulý od civilního či církevního sňatku, tedy od uzavření manželského svazku. Počítá se v ročním intervalu, často však se slaví zejména takzvaná kulatá výročí, tedy v desetiletém intervalu, či čtvrtstoletá výročí („stříbrná“ a „zlatá“ svatba).\n\nSňatečná výročí se někdy označují speciálními přívlastky, nejznámější jsou patrně svatby stříbrné, zlaté a diamantové. Některé zdroje uvádějí tato označení:\n\n"}
{"id": "309122", "url": "https://cs.wikipedia.org/wiki?curid=309122", "title": "Mužetice", "text": "Mužetice\n\nMužetice jsou osada v blízkosti Sedlice v okrese Strakonice. Leží asi tři kilometry severovýchodně od Sedlice. V roce 2011 zde trvale žilo šedesát obyvatel.\n\nPrvní písemná zmínka o vesnici pochází z roku 1400.\n\nVesnice patřívala od roku 1540 ke škvořetickému statku a s ním se dostala k Blatné. V roce 1862 v Mužeticích bylo 33 domů a žilo 217 obyvatel.\n\nV Mužeticích se nachází pomník obětem první světové války - je na něm napsáno „Památce padlým hrdinům“ a vyjmenovány místní oběti války.\n"}
{"id": "309124", "url": "https://cs.wikipedia.org/wiki?curid=309124", "title": "Hyacinthe Rigaud", "text": "Hyacinthe Rigaud\n\nHyacinthe Rigaud (18. července 1659, Perpignan – 27. prosince 1743, Paříž), celým jménem \"Híacint Francesc Honrat Mathias Pere Martyr Andreu Joan Rigau\" (některé zdroje uvádějí \"Jacint Rigau i Ros\"), byl francouzský malíř katalánského původu, nejvýznamnější portrétista krále Ludvíka XIV.\n\nNarodil se v roce 1659 v Perpignanu, který spadl pod Francii krátce po jeho narození (7. listopadu téhož roku). Na malířskou dráhu jej uvedli jeho rodiče, kteří vynikali také jako umělci. V mládí odjel do Montpellieru, kde začal studovat nejprve u malíře Pezeta, později u Verdiera a Ranc le Vieuxe. \n\nV roce 1682 se přestěhoval do Paříže, kde začal se studii u Charlese Le Bruna a kde získal Prix de Rome. Jeho portréty vynikají precizním vypracováním a u většiny u portrétovaných osob se objevují i tradiční pózy. Za svůj život jich vytvořil celé desítky a nejčastěji se v nich objevovali panovníci, velvyslanci, generálové, dvořani, církevní hodnostáři a jiné osobnosti královského dvora. \n\nByl velice oblíbeným dvorním malířem Ludvíka XIV., který ho v roce 1727 dokonce povýšil do rytířského stavu. Svého panovníka také v roce 1701 portrétoval a jedná se zřejmě o jeho nejznámější dílo, které je v současné době umístěno v Louvru v Paříži, jeho replika se nachází ve Versailles. Obraz se následně stal příkladem pro panovnické portréty v celé Evropě.\n\nHyacinthe Rigaud zemřel 27. prosince roku 1743 v Paříži ve věku 84 let.\n"}
{"id": "309127", "url": "https://cs.wikipedia.org/wiki?curid=309127", "title": "Fiktivní materiály ve Hvězdné bráně", "text": "Fiktivní materiály ve Hvězdné bráně\n\nVe sci-fi universu Hvězdné brány se objevuje několik fiktivních prvků a materiálů, na kterých se frančíza do velké míry zakládá (hlavně na naquahdahu, z něhož se skládají samotné hvězdné brány). Fiktivních materiálů využívá v naší galaxii i v galaxii Pegasu mnoho různých ras mnoha různými způsoby (nejčastěji však pro bojové systémy). U fiktivních prvků není přesně známo, kde v periodické tabulce prvků by se měly vyskytovat, určitě by se však jednalo o (vesměs přírodní) transurany.\n\nNaquahdah (čti \"nakadah\") je supertěžký supravodivý kov schopný uvolňovat několikasetnásobně vyšší množství energie než jakýkoliv pozemský materiál. Je to prvek transuranový, má tedy větší jádro než uran. Přesto je za normálních podmínek stabilní a nevydává radiaci. Je extrémně hustý, jedinou cihlu čistého naquahdahu musí nést dva Jaffové. Je také velmi vzácný, v naší Sluneční soustavě se nevyskytuje vůbec. Doly na naquahdah jsou například na planetách P8X-412 a P5S-117. Naquahdah v tekuté formě má neonově zelenou barvu. \n\nJe základem veškeré technologie Goa'uldů. Ti ho využívají jako stavební materiál nebo zdroj energie (často v tekuté formě) pro tyčové zbraně, zat'nik'ately, naqadahové bomby, goa'uldské vesmírné lodě. Pro ovládání goa'uldské ozbrojené ruky a léčebného zařízení, které se ovládají myslí, je zapotřebí mít stopové množství naquahdahu v krvi. Jsou z něj postaveny i samotné hvězdné brány a získává z něj energii naquahdahový generátor (naqahdahový generátor je hlavním napájecím prvkem pozemských lodí třídy X-304). \n\nAtomová bomba obohacená o tento prvek má několiksetkrát větší ničivou sílu. Pokud je poslána na planetu, kde se naquahdah přirozeně vyskytuje, může dojít k řetězové reakci a celá planeta se roztaví. \n\nNaquadria (čti \"nakadrie\") je extrémně nestabilní uměle vytvořený derivát naquahdahu a má několiksetkrát vyšší energetický potenciál než samotný naquahdah.\n\nPřed několika tisíci lety Goa'uld Tanos na planetě Langara (planetě Jonase Quinna) experimentoval s tamními ložisky naquahdahu, za účelem exponenciálního umocnění jeho energetického potenciálu. Vyrobil malé množství naquadrie v laboratoři, ale jeho experiment se nezdařil a došlo k řetězové reakci, konverzi naquahdahu na naquadrii, doprovázené velkým výbuchem. K této reakci došlo i přirozeně na jiných planetách (zatím však dějově nepotvrzeno), těch je však velmi málo. (př: Ikarus)\nNaquadria je velmi radioaktivní a u lidí způsobuje schizofrenii. \n\nZískávat energii z naquadrie je příliš nebezpečné, proto se musí kompenzovat energetické výkyvy, ale to je velmi složité kvůli její nestabilitě.\n\nNaquadria lze použít pro hyperprostorový generátor (velmi nestabilní a nebezpečné), naquadriovou bombu (Mk - IX), atomovou bombu obohacenou naquadrií, která má mnohem větší ničivou sílu než bomba samotná.\n\nTrinium je nejpevnější známý kov, ovšem v surovém stavu je křehký, ale po vyčištění je až stokrát tvrdší a zároveň lehčí než ocel.\n\nTrinium je hojně využíváno vyspělými civilizacemi ke stavbě vesmírných lodí i jiných technologií. Asgardi jej navíc dokáží upravovat zkombinováním trinia, uhlíku a naquahdahu pro vytvoření extrémně pevné a pružné slitiny, kterou použili na první loď třídy O'Neill.\n\nTrinium se používá pro stavbu pozemských vesmírných lodí (tříd X-303 a X-304). Ze slitiny trinia a titanu se také skládá ochranný kryt pozemské hvězdné brány, nazývaný Iris. Na triniu se také zakládají tollánské technologie.\n\nNeutronium je velmi vzácným prvkem. Je základem většiny asgardských technologií, zároveň je však nutný pro výrobu lidské formy replikátora.\n\nMaclarium původním názvem HU-2340 je uměle vytvořený supertěžký prvek s atomovou váhou nad 200 pojmenovaný po svém smyšleném tvůrci, fyziku dr. MacLarenovi. V epizodě Rudé nebe se SG-1 pokusila zavést Maclarium do slunce planety K'Tau, aby neutralizovalo cizí atomy plutonia a tím zastavilo reakci, která by nakonec učinila planetu K'Tau neobyvatelnou.\n\n"}
{"id": "309128", "url": "https://cs.wikipedia.org/wiki?curid=309128", "title": "Johann Bernhard Basedow", "text": "Johann Bernhard Basedow\n\nJohann Bernhard Basedow (11. září 1724 Hamburk – 25. července 1790 Magdeburg) byl německý pedagog, reformátor vzdělávání.\n\nV Desavě založil v roce 1774 internátní školu \"Philanthropinum\", v níž do roku 1778 praktikoval svůj systém zaměřený na pracovní, tělesnou, mravní i intelektuální výchovu.\n\nVýznamně se zasadil zvláště o rozšíření tělesné výchovy. Zavedl tzv. \"desavský pětiboj\", skládající se z běhu, skoků, šplhu, nošení břemen a cvičení rovnováhy. Doporučoval také tanec, zápas, jízdu na koni nebo plavání.\n\nJe považován skauty za prvního evropského táborníka, protože se svými chlapci tábořil dva měsíce ve volné přírodě.\n\n"}
{"id": "309130", "url": "https://cs.wikipedia.org/wiki?curid=309130", "title": "Katalin Thuróczy", "text": "Katalin Thuróczy\n\nKatalin Thuróczy (* 4. července 1948, Budapešť) je maďarská spisovatelka, dramatička a novinářka. \n\nPo ukončení studií pracovala na nejrůznějších postech v několika budapešťských divadlech (Národní divadlo v Budapešti, Divadlo Józsefa Katony, Nové divadlo a Národní divadlo v Pécsi). Píše především divadelní hry nebo scénáře, ale i novely. Za své dílo získala mnoho cen a ocenění (1990 First European Drama Award, 1993 zvláštní cena v soutěži dramatů divadla Vígszínház, 1995 - Vilémova cena, 1996 Sundance Institute USA, 1996 First European Screenwriters Lab). Roku 1998 její hra Concerto Grosso vítězí v soutěži Nového divadla (Újszínház) v Budapešti. Z českého prostředí ji ovlivnil Bohumil Hrabal a jednu svou hru věnovala Járovi Cimrmanovi. Hrdinové jejích her jsou často odstrkovaní jedinci ze dna společnosti.\n\n\nA ještě mnoho dalších. \n\n\n"}
{"id": "309135", "url": "https://cs.wikipedia.org/wiki?curid=309135", "title": "Sup", "text": "Sup\n\nSupi jsou mrchožraví ptáci, řazení do několika rodů v rámci čeledi jestřábovití. Dokážou sníst i zbytky zvířat, které jsou pro ostatní zvířata nestravitelná. Někdy sežerou tolik potravy, že nedokážou vzlétnout. Vyskytují se na všech kontinentech mimo Ameriky (zde je nahrazují kondoři), Austrálie a Antarktidy. V literatuře symbolizují smrt.\n\nSupi jsou výborní plachtaři a pravidelně se pohybují ve výškách do 6 km. Absolutní, dodnes nepřekonaný výškový rekord mezi ptáky, drží sup krahujový, který 29. listopadu 1973 vlétl do motoru civilního letadla nad Pobřežím slonoviny ve výšce 11 300 metrů. Letadlo, kterému náraz vyřadil motor, bez dalších problémů přistálo na letišti v Abidžanu.\n\n\nV evropských zoo bylo v létě 2019 chováno 13 z 16 rozlišovaných druhů supů.\n\nNa konci roku 2018 bylo v českých zoologických zahradách chováno celkem osm druhů supů:\n\n\nNejvětší kolekcí se mohla pochlubit Zoo Zlín se sedmi druhy. Pět druhů chovaly Zoo Liberec a Zoo Ostrava a čtyři druhy Zoo Praha. Mnoho chovatelských úspěchů bylo dosaženo díky vzájemné spolupráci těchto zoo, např. odchovy pěstouny v partnerské zoo.\n\nZoo Praha patří mezi čelní chovatele této skupiny dravců. Vede evropský záchovný program pro supy mrchožravé a podílí se na reintrodukci supů do volné přírody (více viz Reintrodukce orlosupa bradatého či In-situ projekty na ochranu supa mrchožravého.\n\nNa konci roku 2018 byly v Zoo Praha chovány čtyři druhy supů:\n\n\nV minulosti se v této zoo objevily také další druhy: sup bělohlavý, sup himálajský, sup holohlavý a dokonce raritní sup bengálský, který v roce 2019 nebyl chován v žádné evropské zoo.\n\n\n"}
{"id": "309148", "url": "https://cs.wikipedia.org/wiki?curid=309148", "title": "Arthur Hastings", "text": "Arthur Hastings\n\nKapitán Arthur Hastings OBE je literární postava vytvořená Agathou Christie. Je společníkem a přítelem Hercula Poirota a ty příběhy, ve kterých vystupuje, sám vypráví. V některých případech nevystupuje, ale Poirot ho zmiňuje. V seriálu byl ztvárněn anglickým hercem Hughem Fraserem celkem v 41 epizodách, přestože původně vystupoval jen v 8 románech (zejména z počátku poirotovského období Agathy Christie) a v některých povídkách (např. \"Dvojnásobný přestupek\" – \"Double Sin\"), které vyšly v několika sbírkách.\n"}
{"id": "309159", "url": "https://cs.wikipedia.org/wiki?curid=309159", "title": "Jiří Veisser", "text": "Jiří Veisser\n\nJiří Veisser (* 1. listopadu 1946 Praha) je český zpěvák a houslista, známý především jako zakladatel skupiny Rangers v roce 1964. Tuto skupinu v roce 1999 opustil kvůli sporům ohledně \"Agentury Rangers\" a dnes hraje s vlastní skupinou \"New Rangers\".\n\n\n"}
{"id": "309166", "url": "https://cs.wikipedia.org/wiki?curid=309166", "title": "Bitva u Isandlwany", "text": "Bitva u Isandlwany\n\nBitva u Isandlwany byla jednou z bitev britsko-zulské války. Odehrála se 22. ledna 1879 na pláních kolem Isandlwany v dnešní Jihoafrické republice. Početně silnější armáda Zuluů na hlavu porazila britskou armádu vedenou Henrym Pulleinem a Anthonym Durfordem. Výsledek této bitvy znamenal těžkou ránu pro Britské impérium a evropský kolonialismus 19. století a přispěl ke konci vlády Benjamina Disraeliho.\n\nBritové 11. prosince 1878 doručili zulskému králi Cetshwayovi ultimátum, které však král rázně odmítl. Proto britská armáda překročila 9. ledna 1879 řeku Buffalo River a vstoupila na území Zulského státu. Tato britská intervence ukazuje, že Britové absolutně věřili ve svoji neporazitelnost, neboť se s početně nedostatečnou jednotkou pustili do nevyhnutelného konfliktu.\n\nPřestože britská armáda měla pouze 1 400 Britů a 2 500 jejich afrických spojenců a stála proti zhruba armádě 22 000 Zuluů, měla díky puškám Martini-Henry zajištěnu palebnou převahu. Ta však byla silně znehodnocena absurdními předpisy pro zacházení se střelivem, jejichž dodržování velmi zpomalovalo a omezovalo přísun munice k bojujícím vojákům (zmíněné předpisy byly později na základě studia průběhu bitvy shledány zcela nevyhovujícími a zásadně přepracovány). Zuluové se rozhodli pro přímý útok na britské linie, což bylo pro britské velení naprosto nepředstavitelné, protože taková akce znamenala ohromné ztráty. Britové věřili, že se jim podaří rozstřílet zulskou armádu pomocí svých děl a pušek. Britští velitelé si ani nepřipouštěli možnost zulského průlomu do jejich linií a nevytvořili si žádné zálohy.\nZuluové zahájili útok v formaci zvané „býčí hlava“. Ta byla původně vytvořena pro boj s domorodými konkurenty Zuluů, protože perfektně vyhovovala zulské taktice směřující k obklíčení a naprostému zničení protivníka, nicméně shodou okolností se podobala rojnici používané moderními vojsky k útokům na kulometná hnízda, což poněkud snížilo ztráty Zuluů; přesto jich stovky padly ještě než dorazili k britským pozicím. Příliš pomalá distribuce munice bojujícím jednotkám vedla k tomu, že intenzita britské palby postupně poklesla do té míry, že nedokázala udržet Zuluy Britům od těla. Jakmile se bitva změnila v boj muže proti muži, projevila se mnohonásobná početní převaha Zuluů a Britové byli ztraceni. Z obklíčení unikla jen část jízdních jednotek a několik jednotlivců.\n\nAčkoli Zuluové utrpěli značné ztráty, je tato bitva vnímána jako jejich velké vítězství. Přestože celou válku Britové nakonec vyhráli (již den poté utrpěli Zuluové navzdory ještě výraznější početní převaze porážku v bitvě o Rorke's Drift), bitva u Isandlwany těžce pošramotila reputaci Britů a vůbec bílých lidí v očích domorodců, kteří si jí dokázali, že za určitých okolností jsou s to porazit i Evropany.\n\n"}
{"id": "309168", "url": "https://cs.wikipedia.org/wiki?curid=309168", "title": "Hidžáz", "text": "Hidžáz\n\nHidžáz (arabsky , \"al-Hidžáz\") bylo arabské království, dnes jen region na západě dnešní Saúdské Arábie, ležící při pobřeží Rudého moře. Nacházejí se zde svatá města islámu Mekka a Medína.\n\nDo první světové války byl součástí Osmanské říše, v roce 1916 tu proběhlo povstání proti Turkům podporované Velkou Británií. Dne 30. května 1916 zde bylo vyhlášeno nezávislé Hidžázské království v čele s Husajnem ibn Alí al-Hášimím z rodu Hášimovců. Hlavním městem byla Mekka.\nV roce 1925 území Hidžázu dobyl nadždský sultán Abd al-Azíz ibn Saúd z rodu Saúdovců, který se prohlásil a nechal korunovat králem Hidžázu a nazýval se králem Hidžázu a Nadždu, čímž vznikla personální unie. Roku 1932 připojil Ibn Saúd ke svému království ještě území Al-Hasa, Katíf a knížectví Asír (kde ponechal u vlády místního knížete jako vazalského panovníka), a tak vzniklo království Saúdská Arábie.\n\n"}
{"id": "309171", "url": "https://cs.wikipedia.org/wiki?curid=309171", "title": "Bitva u Gettysburgu", "text": "Bitva u Gettysburgu\n\nBitva u Gettysburgu se odehrála ve dnech 1.–3. července 1863 v okolí pensylvánského města Gettysburg. Početně silnější Potomacká armáda Unie (Severu) v čele s generálmajorem Georgem Meadem zde porazila Armádu severní Virginie náležející k ozbrojeným silám Konfederace (Jihu) vedenou generálem Robertem Edvardem Lee. Události u Gettysburgu měly rozhodující vliv na vývoj americké občanské války a bitva je dodnes největším ozbrojeným střetnutím svedeným na severoamerickém kontinentu.\n\nBylo v ní vystřeleno něco kolem 55 000 dělových nábojů a utkalo se zde 6 % Američanů z 29 států ve věku, kdy byli schopni vojenské služby. Ačkoli armáda Konfederace před střetnutím mohla do pole postavit zhruba o dvacet tisíc mužů méně než nepřítel, nebyl výsledek boje jednoznačný, neboť Jižané v průběhu války dokázali Seveřany opakovaně porážet i při výrazném oslabení. Avšak díky těmto vítězstvím vzrostlo sebevědomí generála Leea natolik, že se při plánování taktických operací druhého a třetího dne bitvy dopustil stejných chyb, jakých se při předchozích bojích s ním opakovaně dopouštěl protivník.\n\nAčkoli se velitel Armády severní Virginie rozhodl soustředit své divize na křižovatce cest u Gettysburgu již v dřívějších dnech, došlo k rozhodujícímu střetnutí americké občanské války u tohoto města téměř náhodou, neboť první Jižané se do boje s protivníkem dostali díky prozaickému důvodu, jímž byla možnost opatřit si z místního skladiště nové boty. Do první šarvátky Hethových a Bulfordových jednotek se postupně zapojily Hillův III. a Ewellův II. sbor, proti nimž se postavil Reynoldsův I. a Howardův XI. sbor. Ačkoli příslušníci konfederační armády za oboustranně vysokých ztrát přinutili protivníka k ústupu, nedůrazný postup vojáků generála Ewella umožnil dočasnému veliteli federálních jednotek generálovi Howardovi soustředit zbylé vojáky a zaujmout obranu na svazích Culp‘s Hillu, Cemetery Hillu a na hřebenu Cemetery Ridge (formace bývá připodobňovaná k \"háčku na ryby\"). Druhého dne bojů se generálnímu štábu severovirginské armády podařilo přeskupit síly k útoku teprve v pozdních odpoledních hodinách, což dopomohlo vrchnímu veliteli Potomacké armády generálu Meadovi zkonsolidovat postavení po celé délce linie. I díky této okolnosti selhal úder vojáků Konfederace vedený podle schématu postupných útoků na úseku podél emmitsburské cesty, stejně jako demonstrační akce II. sboru v oblasti Cemetery Hill – Culp's Hill.\n\nTřetího dne bitvy se generál Lee pokusil soustředěným útokem prorazit střed protivníkova postavení. Po rozsáhlé dělostřelecké přípravě bylo do této operace, která do historie vešla pod názvem \"Pickettův útok\", vrženo na 11 500 mužů. Při přechodu zhruba míli širokého údolí mezi Seminary Ridge a Cemetery Ridge v prudké dělostřelecké palbě utrpěly nasazené konfederační brigády vysoké ztráty, přesto se zbytkům těchto jednotek podařilo svůj úkol splnit a federální linií prorazit. Avšak záložní protivníkovy pluky je po boji vedeném na bodáky z dobytých pozic vytlačily a přinutily ustoupit. K Seminary Ridge, kde si zřídil hlavní stan generál Lee, se ve zmatku vrátila necelá polovina nasazených vojáků. Za katastrofu, jež probíhala před jeho očima, převzal vrchní velitel Armády severní Virginie plnou zodpovědnost. Vzápětí začal velitel I. sboru generál Longstreet organizovat obranu proti případnému protiútoku, k tomu se však generál Meade neodhodlal. 4. července, za značně nepříznivého počasí, tedy jižanská armáda zahájila ústup k rozvodněnému Potomacu.\n\nTo, že se jedna ze stran dopustí závažné chyby, bylo ve stávající atmosféře velmi pravděpodobné, neboť velitelé obou armád byli pod velkým tlakem. Zejména generál Meade, který byl do své funkce jmenován jen několik dní před bitvou. Díky telegrafu a sílícímu vlivu žurnalismu byla o každém kroku armád ihned informovaná široká veřejnost a stejně tak oba prezidenti. Na severu vládlo po řadě porážek Potomacké armády v politickém i civilním životě značné napětí a podobně tomu bylo i na mezinárodní scéně, neboť vše nasvědčovalo tomu, že další vítězství Konfederace by mohlo znamenat uznání její nezávislosti a konec války.\n\nVe druhém roce americké občanské války velení Potomacké armády v čele s generálmajorem Brunsidem naplánovalo tažení, jehož primárním cílem bylo prorazit si cestu k hlavnímu městu konfederace Richmondu. V rámci této operace překročili vojáci Unie 10. prosince 1862 řeku Rappahannock a o den později zaútočili proti pevným pozicím Armády severní Virginie u města Fredericksburg. Při bitvě však utrpěli těžkou porážku, která generála Brunsida přinutila stáhnou se zpět za říční koryto. Po této konfrontaci si obě armády zřídily opevněné tábory, ve kterých proti sobě zůstaly stát po celou zimu 1862–1863. Jedinou větší činnost v tomto období iniciovaly opět jednotky Unie, které se pokusily obejít horní tok Rappahannocku, nicméně bláto, ve které se proměnily cesty, je přinutilo vrátit se zpět do výchozích pozic. Další akci naplánoval nový velitel Potomacké armády generál Hooker na 30. dubna. Armáda Unie opět přešla vodní tok a 1. května vyrazili vojáci listnatou krajinou zvanou Divočina k západní straně Fredericksburgu, aby vpadli Jižanům do zad. Postup jednotek se však federálním velitelům nepodařilo patřičně utajit, v důsledku čehož Potomacká armáda utrpěla porážku u Chancellorsville.\n\nTaké generální štáb Armády severní Virginie v čele s generálem Leem na jaře 1863 zvažoval další strategii pro vývoj války. Jelikož se na území Virginie nacházelo hlavní město Konfederace a její důležitá hospodářská centra, bylo v zájmu Jižanů vést ofenzivní způsob boje, a to pokud možno na území severních států. Nejenže by tím uspokojili jedno ze základních pravidel války, že armádu živí nepřítel, čímž by zároveň podobného osudu ušetřili Virginii, ale navíc by tím i hospodářsky oslabili Unii. V důsledku těchto operací navíc nebylo vyloučeno, že tísněná Potomacká armáda bude posílena jednotkami ze západu, čímž by mohl povolit tlak na Vicksburg, jehož obléhání zahájily jednotky Unie v červnu předchozího roku. Jako vhodné místo pro invazi byla zvolena Pensylvánie, přičemž místem, jehož ztráta by pro Seveřany znamenala velmi citelnou újmu, se jevil železniční uzel v Harrisburgu. Ovládnutím tohoto bodu by si navíc generál Lee stále nechával otevřenou cestu k pochodu na metropoli Unie Washington. Po vnitřní reorganizaci se dala konfederační armáda do pohybu 4. června 1863. Velitel Potomacké armády v tomto pohybu spatřil svou příležitost, neboť pochopil, že mu nepřítel nabídl volný postup na Richmond, tato strategie se však křížila se záměrem prezidenta Lincolna, který za prioritu považoval absolutní zničení jižanské armády. Hooker byl proto nucen ustupovat zpět na území Severu, přičemž se snažil Potomackou armádu udržovat mezi protivníkem a Washingtonem. To bylo zcela v souladu s Leeovým záměrem, podle něj měli Seveřané přejít řeku Potomac a pokusit se blokovat mu cestu na Baltimore a Filadelfii. Doufal, že unaveným kolonám roztaženým rychlými pochody zastoupí cestu, udeří na jejich čelo dřív než se stačí celá federální armáda soustředit a rozdrtí přicházející sbory jeden za druhým. Skutečnost byla ovšem taková, že již 27. června byla celá seveřanská armáda za řekou Potomac. Téhož dne také podal demisi její velitel generál Hooker, který byl již dne následujícího nahrazen velitelem V. sboru generálem Georgem Meadem. Jeho záměrem bylo shromáždit armádu a obezřetně postupovat kupředu tak, aby přinutil Jižany zaútočit na něj v místě, které bude nejpříhodnější pro jeho vojáky. 28. června se velitel I. sboru Armády severní Virginie generálporučík James Longstreet dozvěděl o pravém stavu věcí a ihned o této skutečnosti informoval generála Leea. Tomu bylo zřejmé, že to on sám musí v rychlosti soustředit roztažené síly a jediným takovým vhodným místem bylo městečko s křižovatkou deseti cest nesoucí jméno Gettysburg.\n\nDůvodů, proč se rozhodl generál Lee shromáždit svou armádu právě v okolí Gettysburgu, bylo hned několik. Mezi první z nich patřil fakt, že město stálo na křižovatce cest vedoucích do všech světových stran – silnice carlislelská, yorská, hanoverská, taneytownská, emmitsburská ad. Po těchto cestách se mohly snadno přisunout rozptýlené jednotky obou stran. Vedla sem také železniční trať, ale ta zde končila a dál na severozápad pokračovala jen jako zásek čekající na položení kolejí. Okolí městečka skýtalo vhodný terén pro rozličné manévry a bylo tak dokonalým prostorem pro svedení bitvy. Nad Gettysburgem se tyčí hned několik terénních vyvýšenin jako Seminary Ridge (Seminární hřbet) a proti němu stojící Cemetery Ridge (Hřbitovní návrší). Mezi oběma se rozprostírá míli široké údolí. Cemetery Ridge dál přechází v pahorek Cemetery Hill (Hřbitovní vrch, korunovaný zdí a masivní zděnou branou gettysburského hřbitova) a návrší Culp’s Hill (Culpův kopec). Na jihu stojí dva další pahorky – Little Round Top (Malý okrouhlý štít) a Round Top (Okrouhlý štít). Na jejich úpatí se rozprostíraly bažinaté úseky z rozlévajících se potoků, které bránily přesunům děl a povozů. Mezi samotným Gettysburgem a Seminary Ridge tekl Plum Run (Švestkový potok), který ústil do Rock Creeku. Na svazích kopců rostly husté dubové lesy a plochy kolem městečka byly osázeny obilnými poli. V údolích i na návrších kolem jižní emmitsburské cesty byly roztroušeny stavby farem, sady a louky.\n\nVirginská armáda se po reorganizaci u Fredericksburgu skládala ze tří sborů a divize jezdectva. Její vrchní velitel Robert E. Lee měl k dispozici 75 000 mužů, nicméně bitvy se jich účastnilo méně. I. sboru o síle 21 031 vojáků velel generálporučík Longstreet, který byl Leeovým oblíbencem. Projevoval se jako rozvážný a opatrný velitel, jenž upřednostňoval defenzivní způsob boje. Jeho třem divizím veleli generálové McLaws, Peckett a Hood a jeho dělostřelectvo tvořily Alexandrův prapor a Washingtonův dělostřelecký prapor. Třem divizím II. sboru generálporučíka Richarda S. Ewella o velikosti 20 866 mužů veleli generálové Early, Johnson a Rodes. Dělostřeleckou zálohu zastávaly 1. virginský dělostřelecký prapor a Nelsonův prapor. III. sbor řídil generálporučík Ambrose P. Hill, jenž byl nepříliš nápaditým profesionálem a u Gettysburgu byl nemocen. Právě tato indispozice mohla stát za jeho neschopností dostát Leeovým rozkazům. Jeho divize vedli do bitvy generálové Anderson, Heth a Pender a dělostřeleckou zálohu tvořily McIntoschův prapor a Pegramův prapor. Velení jízdní divize o velikosti 6428 jezdců náleželo generálmajorovi J. E. B. Stuartovi. Ten na bojiště dorazil teprve v odpoledních hodinách druhého dne bitvy, neboť se svými muži podnikl jízdu do protivníkova týlu v okolí Washingtonu.\n\nNejčastěji byli vojáci Konfederace vyzbrojeni puškou Enfield ráže 0,577 palce či puškou Springfield ráže 0,58 palce. V boji na krátkou vzdálenost tyto zbraně nezřídka nabíjeli kulkou v kombinaci s dvěma až šesti broky. Standardně byli vystrojovaní do uniforem šedé barvy, nicméně nedostatkové šedé sukno velmi často nahrazovali oděvy z ručně tkané látky, kterou obarvovali pomocí skořápek olejnatých ořechů nebo výtažky z jiných rostlin. Výsledkem byly kabátce a kalhoty hnědého až žlutobéžového zabarvení přezdívané \"butternut\" (ořešák). Nebylo však výjimečným jevem, že se vojáci oblékali do nevojenských součástí oděvu, které jim příbuzní zasílali z domova, potažmo je získali u civilního obyvatelstva. Mnoho vojáků Armády severní Virginie bylo v poli již od počátku války a za tuto dobu přivykli tvrdým podmínkám, jež byly s tímto životem spjaty. Ačkoli byli často otrhaní, trpěli nedostatkem proviantu i materiálního zajištění všeho druhu, byli nejen na vrcholu svých sil, ale také \"prvotřídními bojovými nástroji\".\n\nArmáda Potomaku pod velením generálmajora George G. Meada čítala 112 735 vojáků, nicméně bitvy se jich účastnilo něco přes devadesát tisíc. Byli rozděleni do sedmi sborů doplněných jezdectvem generálmajora Alfreda. A. Pleasontona (11 475 mužů) a armádní dělostřeleckou zálohou brigádního generála Roberta O. Tylera. I. sbor pod velením generálmajora Johna F. Reynoldse (12 596 mužů) tvořily tři divize; Wadsworthova, Robinsonova, Doubledayova. Součástí II. sboru generálmajora Scotta Hancocka (11 509 mužů) byly divize Caldwellova, Gibbonova a Heysova. Dvěma divizím III. sboru generálmajora Daniela E. Sicklese (10 726 mužů) veleli generálové Birney (ten po Sicklesově zranění přebral velení sboru) a Humphreys. V. sbor do bitvy vedl generálmajor Sykes (10 997 mužů) a jeho divize byly podřízeny generálům Barnesovi, Ayresovi a Crawfordovi. Divizím VI. sboru generálmajora Johna Sedgwicka (11 917 mužů) veleli generálové Wright, Howe a Newton. V čele XI. sboru stál generálmajor Oliver O. Howard (9226 mužů) a jeho divize vedli generálové Barlow, Steinwehr a Schulz. Součástí XII. sboru generálmajora Alpheuse S. Williamse (9983 mužů) byli divize generálů Williamse a Gearyho.\n\nVojáci Unie byli u Gettysburgu vyzbrojeni převážně puškami Springfield vzor 1861; dvě jednotky ostrostřelců disponovaly zadovkami Sharps. Naprostá většina jich byla vystrojena do uniformy, jejíž součástí bylo modré sako a čapka typu \"képi\" nebo klobouk klopák. Až 25 kg vážila další výstroj, k níž patřily například tlumok, chlebník, polní láhev, příbor, toaletní náčiní, pogumovaná plachta, polovina plachty stanu nebo dlouhý plášť do zimního počasí. Všeobecně byly federální oddíly mnohem lépe zásobované než protivník a k výpadkům v logistice docházelo jen zřídka. Současně disponovaly mnohem lepší lékařskou službou, k níž náležely i ambulantně vybavené sanitární oddíly se školenými sanitáři.\n\n1. divize federálního jízdního sboru generála Buforda, která dorazila ke Gettysburgu těsně před polednem 30. června, nebyla první jednotkou, jež operovala v okolí města. Již před třemi dny zde pobývala divize konfederační pěchoty, jejíž zadní voj se stáhl krátce po příchodu Bufordových jezdců. Velitel divize generál Pettigrew o pohybu seveřanských jezdců neprodleně informoval svého kolegu generála Henryho Hetha a jejich přímého nadřízeného velitele III. sboru Armády severní Virginie generálporučíka Hilla. Na základě této informace se Heth generála Hilla dotázal, zda by neměl námitky proti tomu, kdyby jeho divize Gettysburg obsadila, neboť podle jeho informací se zde nacházelo skladiště bot, kterých se často bosým vojákům konfederace tristně nedostávalo. K tomuto podniku obdržel svolení a po páté hodině ranní jeho vojáci, následovaní Penderovou divizí a děly dvou dělostřeleckých praporů, vyrazili po cashtownské cestě směrem městu. U Marsh Creeku (Bahenního potoka), asi 3,5 míle před Gettysburgem, čelo kolony, které tvořil 13. alabamský pluk Archerovy brigády, narazilo na čtyřčlennou jízdní patrolu 9. newyorského jízdního pluku. Její velitel ihned vyslal jednoho ze svých mužů, aby předal informaci o pohybu protivníkovy pěchoty veliteli divize generálu Bufordovi, který po obdržení zprávy pochopil, že právě v okolí Gettysburgu se odehraje očekávané generální střetnutí obou armád. Rozpoznal význam krajiny a uvědomoval si, že Jižany musí za každou cenu zpomalit v postupu a nedovolit jim obsadit výhodnější kopcovitý terén dál na východ. Nechal proto svých 2500 mužů vyzbrojených opakovacími karabinami sesednout z koní a rozmístil je za ohrady, ploty, zídky a kmeny stromů McPhersonova sadu (\"mapa 02\"). Z této pozice také začalo unionistické dělostřelectvo odstřelovat přibližující se vojáky Konfederace.\n\nKrátce poté (asi v 8:00 hod.), co i Jižanům dorazila na pomoc artilerie, dal generál Heth rozkaz k útoku Archerově a Davisově brigádě. Generál Buford o stávající situaci neprodleně informoval velitele I. sboru Potomacké armády generála Reynoldse, jehož vojáci ke Gettysburgu vyrazili krátce po čtvrté hodině od Emmitsburgu. Když Reynolds se svými pobočníky dorazil na místo střetnutí, aby zvážil situaci, ihned vyslal kurýra k vrchnímu veliteli Potomacké armády generálu Meadovi. Posléze odjel k nejbližší divizi (Wadsworthově), aby jí ukázal nejkratší cestu. Jakmile i s pěchotou opět dorazil ke Gettysburgu, vyslal Cutlerovu brigádu na pravé křídlo a Mereditthovu „železnou“ brigádu na křídlo levé (\"mapa 03\"). Ta zaskočila dva pluky Archerovy brigády při překračování potoka Willoughby. Na chvíli donutila Jižany ustoupit, ale vzápětí se její útok zbrzdil u břehů potoka. V 10:50 hod. byl při Archerově protiútoku zabit generál Reynolds, nicméně Meredithově brigádě se v boji muže proti muži podařilo vojáky konfederace odrazit a k dovršení úspěchu i zajmout generála Archera.\n\nNa pravém křídle se po útoku Davisovy brigády dali Cutlerovi Seveřané na útěk. Zbytek federální brigády však vpadl útočníkům do boku a přinutil je k rychlému ústupu. Vojáci Konfederace se ukryli v železničním výkopu, kde asi 250 mužů uvízlo a následně padlo do zajetí. Kolem jedenácté hodiny na bojišti severovýchodně od Gettysburgu, kde obě strany ztratily kolem 1000 mužů, bojové operace dočasně ustaly.\n\nVe 12:30 dorazila Seveřanům do Gettysburgu posila v podobě XI. sboru generála Howarda. Ten se po Reynoldsově smrti stal velitelem všech federálních sil na bojišti a ihned začal rozmisťovat jednotky do linie od McPhersonova návrší až k železničnímu výkopu a dále severně v půlkruhu kolem celého městečka až k harrisburské cestě. Druhý sled, který měl zároveň sloužit jako záloha, dislokoval v okolí hřbitova na Cemetery Hill. Ve 13:00 dostali posilu také vojáci Konfederace, k nimž se od severu připojila Rodesova divize patřící ke II. sboru generála Ewella. Jednotka se zformovala u Oaks Hill (Dubového kopce), kde generál Rodes umístil 16 děl, pod jejichž ochranou chtěl vést úder na pravé protivníkovo křídlo. Nicméně špatná koordinace a nepříhodný terén způsobily, že tento útok skončil pro Jižany katastrofou (\"mapa 04\"). Mezitím, co Dolesova brigáda jen z dálky ostřelovala Schimmelpfennigovu divizi, O'Nealova brigáda udeřila na pravé křídlo Robinsonovy divize u mummasburské silnice, které tvořila Baxterova brigáda. Její soustředěná palba a následný útok Amesburgovy brigády z boku, přinutil konfederační oddíly s vysokými ztrátami ustoupit do výchozích pozic (při útoku padlo 696 z 1688 nasazených vojáků). Ve 14:00 zaútočila i Iversonova brigáda, jejíž úder směřoval na Seminary Ridge (Seminární hřbet), kde se Baxterova brigáda kryla za kamennou zdí. Čtyři severokarolínské pluky, které měly za úkol vzít zeď útokem, pochodovaly bez řádného zajištění harcovníky a v přehlídkové formaci. Záhy pocítily palbu Cutlerovy brigády, která je přiměla uhnout více doleva, čímž se dostaly přímo před ukrytou brigádu generála Baxtera. Sotva Jižané připochodovali na padesát metrů od zdi, stali se terčem prudké střelby z mušket a děl, jež v jejich řadách způsobila vysoké ztráty. Z 1470 mužů se jich po několikaminutovém boji vrátilo k Dubovému návrší něco kolem tří stovek. Mezitím se vzpamatovaly otřesené O'Nealovy pluky, kterým se podařilo obsadit část zdi a odrazit následný protiútok Paulovy brigády.\n\nNěkdy v té době se na bojišti objevil vrchní velitel Armády severní Virginie generál Lee. Generál Heth jej okamžitě požádal o povolení k dalšímu útoku ze západu, avšak Lee váhal s rozpoutáním velké bitvy, dokud nedorazí I. Longstreetův sbor. Nicméně Rodesovi muži dál pokračovali v útocích, jejichž účelem bylo proražení seveřanské obrany. Do zápolení se zapojila i Danielova brigáda, kterou zastavil železniční výkop a palba Stoneovy brigády. Jakmile jednotky Unie přinutily Jižany k ústupu, samy vyrazily do protiútoku přes příkop. Při boji na bodák však Stoneovy pluky narazily na tvrdý odpor a nakonec byly samy nuceny ustupovat zpět k výkopu. Tento boj s napětím sledoval generál Heth, který viděl zřejmou šanci k tomu, co se mu nepovedlo v dopoledních hodinách. Stoneova brigáda byla vázaná soubojem s Danielem a nemohla tudíž přijít na pomoc Meredithově „železné“ brigádě. Tentokrát Lee, vědom si zjevné výhody, s útokem souhlasil. Hethovy brigády (Pettigrewova a Brockenboroughova) vyrazily do útoku kolem 15:00. Úder na McPhersonův les vedl 26. pluk ze Severní Karolíny pod velením plukovníka Henryho Burgvyna. Generálu Hethovi, jenž postupoval spolu se svými jednotkami, prolétla kule kloboukem, zbavila ho na 36 hodin vědomí a velení převzal gen. Pettigrew. McPhersonův vrch byl urputně bráněn a Jižané zpočátku nezaznamenali žádný postup. Situace ze nezměnila ani poté, co byl zraněn generál „železné“ brigády Meredith a velení se ujal plukovník Morrow. Teprve až 26. karolínský pluk přešel do dalšího útoku, donutil za oboustranně velkých ztrát Seveřany ke stažení ze svých pozic. Při boji padl i plukovník Burgvyn. Na to jeho muži vyrazili na bajonetovou zteč a donutili Seveřany k hromadnému ústupu z McPhersonova lesa. Boj trval celkem 25 minut a Jižany stál 2700 raněných a mrtvých vojáků (jen Burgvynův pluk měl 82% ztráty). Přesto byl tento úspěch pro Armádu severní Viginie cenným vítězstvím. Dobytím McPhersonova lesa odkryli bok Stoneovy a Cutlerovy brigády, které byly záhy za vysokých ztrát donuceny k ústupu na Seminary Ridge. Kolem 16:00 ovládly jednotky Konfederace celý prostor McPhersonova návrší.\n\nZhruba ve 13:00 dostal zástupce velitele III. divize XI. sboru federální armády generál Schimmelpfennig rozkaz od svého nadřízeného, aby s celou jednotkou zaútočil na Oaks Hill. Pravé křídlo mu měl krýt generál Barlow s I. divizí. Obě brigády III. divize však byly u Stevensova potoka donuceny před silnou dělostřelbou z Oaks Hill zalehnout. Navíc se jim na levém křídle nepodařilo dostat do kontaktu s I. sborem a mezi oběma jednotkami vznikla mezera, kterou zaplnilo pouze federální dělostřelectvo. Další nebezpečná mezera vznikla na jejich pravém křídle, když se Barlowovy jednotky vysunuly poněkud více než bylo ke splnění úkolu potřeba. Ve 14:30 se po těžkých ztrátách konfederační jednotky pod velením generála Rodese probojovaly do mezery mezi I. a XI. sborem. Dolesova brigáda zaútočila na levé křídlo Barlowovy divize, čímž se oddělila od ostatních Rodesových jednotek. Dolesovi muži tak zůstali osamoceni a Seveřani se je pokusili odříznout od zbytku sboru. V 15:00 však Jižanům dorazila od Harrisburgu na pomoc Earlyho divize náležející k II. Ewellovu sboru (\"mapa 04\"). V 16:00 hodin, po krátkém odpočinku, využily Earlyho jednotky situace, že XI. sbor je vázán bojem s Rodesovou divizí a začaly obchvacovat jeho pravé křídlo. Netrvalo dlouho a příliš roztažená obrana Potomacké armády severně od Gettysburgu se začala hroutit. V 16:30 se na Howardův rozkaz dal celý XI. sbor na ústup k Cemetery Hill. V Gettysburgu se však jednotky promíchaly s prchajícími vojáky I. sboru a Jižanům se podařilo v ulicích města zajmout na pět tisíc zajatců.\n\nVojáci I. sboru Potomacké armády ustupující z McPhersonova návrší se začali shromažďovat do obranného postavení v okolí luteránského teologického semináře na Seminari Ridge. Jejich nový velitel generál Doubleday vyslal ke generálu Howardovi svého důstojníka s žádostí o posily, tomu však zůstal v záloze pouze jediný pluk, požadavek proto zamítl. V 16:00 zaútočila na muže I. sboru Penderova divize (\"mapa 05\"). Zprava doleva postupovaly brigády generálů Lanea, Perrina a Scalese. Nedaleko protivníkových pozic se levé křídlo Jižanů dostalo pod těžkou palbu 10–20 federálních děl, jež zdecimovala téměř celý Scalesův důstojnický sbor. Jedinému nezraněnému důstojníkovi se sice podařilo vojáky shromáždit do tvaru, nicméně asi 75 yardů před hlavněmi artilerie byli nuceni zalehnout a nedokázali se pohnout vzad ani vpřed.\n\nTaké Laneova brigády na pravém křídle nedokázala výrazněji postoupit. To se podařilo až jednotkám generála Perina, které udeřily na střed Doubledayova postavení a přes Byddleovu brigádu prorazili seveřanskou obranou. Tento úspěch jim umožnil zahájit devastující boční palbu podél celého protivníkova postavení a ve čtvrt na pět veliteli I. sboru nezůstávala jiná možnost, než svým jednotkám nařídit ústup ke Gettysburgu. Pohyb vzad však odkryl postavení Robinsonovy divize, z níž zůstala vysunutá již pouze Paulova I. brigáda, jež byla vázaná bojem s Rodesem. Když její velitel zjistil, že nemá podporu ostatních brigád, pokusil se ustoupit. Záměr však částečně zmařil jeho nadřízený generál Robinson, který mu rozkázal vysunout co nejdál na sever 21. mainský pluk pod velením plukovníka Tildena. Ten se měl obětovat a svým odporem umožnit zbytku brigády ústup. Tato oběť se však v důsledku stala marnou, neboť Paulově brigádě stál v cestě železniční výkop, kde se jednotka dostala pod těžkou kartáčovou palbu konfederační dělostřelecké baterie. Nakonec, i díky této epizodě bitvy, z celé Robinsonovy divize o síle 2700 mužů zůstalo bojeschopných asi 900 vojáků.\n\nPět minut před půl pátou dorazil na Cemetery Hill generál Hancock, jenž byl vyslán generálem Meadem, aby po Reynoldsově smrti převzal velení nad oběma přítomnými sbory. V tuto chvíli bylo Cemetery Hill velmi dobře opevněno a shromažďovaly se zde všechny ustupující síly seveřanů. Hancock si brzy uvědomil i význam Culpova návrší (Culps‘ Hill), které bylo významným taktickým bodem na pravém křídle Cemetery Hill a nechal jej v 17:45 obsadit Wadsworthovou divizí. Generál Lee si význam tohoto návrší také uvědomoval a zaslal v tomto směru pokyny generálu Ewelovi. Podle nich měl „\"… bude-li to možné, obsadit Cemetery Hill i Culp’s Hill.\"“ Měl se však zároveň vyhýbat generální bitvě dokud nedorazí zbytek sil severovirginské armády. Jižanský tisk v následujících dnech generálu Leeovi vyčítal, že neformuloval svůj rozkaz striktněji a prohrál vyhraný boj. I vojenští historici označí tuto chvíli za rozhodující moment bitvy. Generál Ewell, který svůj post získal po smrti generála „Stonewalla“ Jacksona, nebyl ofenzivním typem velitele jako jeho předchůdce a i přes naléhání svého štábu, zejména generála Trimbla, dosud prázdný Culp’s Hill neobsadil a nezaútočil ani na opevněný Cemetery Hill. Domníval se, že nemá dostatečné síly, že jsou muži příliš vyčerpaní a Cemetery Hill je mimo dosah jeho dělostřelectva.\n\nKolem páté hodiny odpolední dorazil ke Gettysburgu velitel I. sboru konfederační armády generál Longstreet. Osobně prozkoumal celé postavení Potomacké armády a naléhal na generála Leea, aby nehazardoval a rozhodně na nepřítele v těchto pozicích neútočil. Zároveň navrhoval plán, při kterém měla Armáda severní Virginie obejít pravé křídlo unionistů, vydat se směrem na Washington a s nepřítelem se střetnout v podmínkách, které budou příhodné pro ni. To Lee rezolutně odmítl. Byl odhodlaný podstoupit riziko bitvy i za nevýhodných podmínek, neboť pevně věřil v mnohokrát prověřené schopnosti svých vojáků. \"„Pokud tam ještě budou,“\" odpověděl generál Lee generálu Longstreetovi \"„musíme na ně zaútočit. Zaútočíme zítra ráno, tak brzy, jak jen to bude možné.“ „Jestli tam budou,“\" odtušil jeho protějšek, \"„tak proto, že chtějí abychom na ně zaútočili. Pro mě je to dostatečný důvod, abychom to nedělali.“\" \"„Ne,“\" ukončil celou diskusi o opuštění již dobytého území Lee, \"„zaujali tu pozice a buď porazím já je, nebo oni mě.“\" Na poradě velitelů ve 20:00 bylo dohodnuto, že hlavní akcí druhého bude Longstreetův útok směřující na Little Round Top, jehož cílem bude proražení a obchvácení obrany Potomacké armády. Generál Ewell dostal za úkol ohrožovat křídlo pravé a odvrátit tak pozornost od hlavního směru útoku. Střed měly zajišťovat jednotky sboru A. P. Hilla.\n\nPo páté hodině ranní se na Seminary Ridge konala porada konfederačních velitelů. Generál Lee si uvědomoval taktickou převahu protivníka v možnostech operovat na kratších liniích, ale stále byl přesvědčen, že jeho muži jsou neporazitelní a nebral zřetel na sílu federální pozice. Jak Seveřanů na bojišti přibývalo, uchycovali se na svazích kolem Cemetery Ridge stále pevněji. Jejich postavení nakonec dostalo tvar připodobňovaný „rybářskému háčku\". Neobsazen zůstal pouze Little Round Top, neboť generálmajor Sickles byl přesvědčen, že by tak příliš roztáhl obě divize svého III. sboru. Ačkoli během dne dostal dvakrát rozkaz od generála Meada, jenž na bojiště dorazil kolem třetí hodiny ranní, aby jeho jednotka zůstala v kontaktu s levým křídlem II. sboru na jižním okraji Cemetery Ridge, jednal podle svého uvážení. Rozkazy vrchního velitele Potomacké armády nerespektoval a své muže v odpoledních hodinách vysunul vpřed, aby je rozestavil v dlouhé linii na vyvýšeném terénu podél emmitsburské cesty v oblouku kolem pšeničného pole a broskvového sadu až ke skalnímu útvaru zvanému Devil's Den (Ďáblovo doupě). Nicméně v dopoledních hodinách se na zdejší části bojiště nepohybovaly žádné federální síly a zvědové Armády severní Virginie přinesli na poradu vrchních velitelů informaci, že tento prostor i Little Round Top (kromě pozorovacího stanoviště) obsazen není. To rozhodlo. Na základě získaných informací generál Lee upřesnil dispozice pro pokračování bojových operací. Jak bylo dohodnuto předchozího večera, sbory generálů Hilla a Ewella byly pověřeny vést demonstrační útok, jenž měl zabránit protivníkovi přesouvat síly na jiné ohrožené úseky. Konkrétně proti Longstreetovu I. sboru posílenému Andersonovou divizí, na jejichž vojácích spočíval úkol vést hlavní nápor podél emmitsburské cesty ve směru k Cemetery Ridge. Plán této akce počítal s postupným útokem vedeným směrem z jihu na sever, při němž měly konfederační brigády vyrážet jedna po druhé, s úkolem drtit a \"srolovat\" protivníkovo levé křídlo. Nicméně generál Longstreet odmítal jít do boje bez Lawovy brigády, díky čemuž dostala akce své první zpoždění, neboť tato jednotka dorazila ke Gettysburgu po 24 mílovém pochodu (což zabralo 8 hodin cesty) až o půl dvanácté. Unavení vojáci se ihned začali přemisťovat z McPhersonova návrší k cestě do Emmitsburgu, avšak tento 8-13 mil dlouhý úsek místy velmi těžkého terénu, jim trvalo překonat další 3 hodiny. Mezitím již federální jednotky V. sboru obsadily Little Round Top a Longstreet se tak dočkal nepředvídaného překvapení. V 16:00 zahájily na levém konfederačním křídle demonstrační palbu dělostřelecké baterie pod velením generál Ewella, avšak díky zpoždění Longstreetových brigád a špatné koordinaci pohybů pěchoty obou sborů přišla celá akce na Cemetery Ridge vniveč. Navíc kolem 15:00 dorazila Seveřanům další posila v podobě VI. sboru genmjr. Sedgwicka. Jeho muži vyrazili na pochod o půlnoci, přičemž 35 mil (50 kilometrů) urazili za 15 hodin. Po příchodu do prostoru Gettysburgu se sotva drželi na nohou, ale jejich příchod povzbudil morálku již přítomných federálních sborů.\n\nGenerál Lee na Seminary Ridge těžko skrýval svou nervozitu, která byla možná zapříčiněna i střevními potížemi, nad zdržením Longstreetova útoku. Ten se dostal do výchozích postavení pro útok až kolem 16:00, tedy v době, kdy předchozí den již bojové operace ustávaly. Mezitím, co děla I. sboru zahájila dělostřeleckou přípravu, vyslal generál Hood kurýra ke generálu Longstreetovi s návrhem, že obejde Little Round Top a zaútočí na Seveřany zboku a zezadu. Na to Longstreet reagoval pouze slovy: \"„Generál Lee dal rozkaz k útoku podél emmitsburské cesty.“\" Sám na ranní poradě předložil generálu Leeovi podobný návrh, ale byl nekompromisně zamítnut. Longstreet nesl odmítnutí svého návrhu velmi těžce a jistě si představil reakci generála Lee na jeho skromnější verzi a jakoby uraženě odmítal jakkoliv změnit vydané dispozice.\n\n2. července dopoledne se na Little Round Topu nenacházela žádná federální jednotka, stálo zde pouze pozorovací stanoviště, které si na jeho vrcholu zřídil generál Warren. Ten v odpoledních hodinách zaznamenal, že se naproti jeho pozici shromažďuje větší uskupení konfederačních sil a Armádě Potomaku hrozí obchvat jejího levého křídla. O svém zjištění tedy okamžitě informoval generála Meada, jenž nařídil genmjr. Sicklesovi, aby na Little Round Top přesunul jednu ze svých brigád. Velitel III. sboru však nedisponoval žádnými rezervami, povel obsadit svah vrcholku tedy dostala nejbližší Barnesova divize náležící k V. sboru. Avšak generál Barnes nebyl k nalezení, do ohroženého sektoru svoji brigádu na vlastní zodpovědnost přivedl plukovník Strong Vincent, který své muže rozmístil čelem k Round Topu pod vrcholem kopce, aby případný ústup mohl být podnikán vzhůru do svahu.\n\nV 16:00 jako první z jednotek Armády severní Virginie vyrazila do útoku dlouhými pochody vyčerpaná brigáda pod velením Evandera McIvera Lawa, jenž své nadřízené opakovaně a neúspěšně žádal o možnost obchvátit protivníkovo křídlo. Jeho vojáci zamířili do údolí Plum Runu, kde nechal 44. a 48. alabamský pluk zahnout k Devil's Den. V 16:20 byl zraněn generál Hood a generál Law se ujal velení divize. Zbylé pluky jeho brigády posléze obsadily Round Top, odkud po krátkém odpočinku vyrazily proti Little Round Topu (\"mapa 09\"). Do bojů na členitém úbočí kopce se zapojily i 4. a 5. pluk z Robertsonovy texaské brigády, jejíž zbytek podnikal útoky na Ďáblovo doupě. Seveřanům na pomoc dorazila baterie poručíka Hazletta z 5. pravidelného dělostřeleckého pluku a generál Warren na vrchol kopce povolal brigádu generála Weeda (2. divize V. sboru), jež zaujala postavení vpravo od brigády Vincentovy. Zcela vlevo stálo 386 vojáků a důstojníků 20. mainského pluku pod velením plk. Chamberlaina, jenž vyslal setninu B do údolí, kde měla zajistit jeho levé křídlo. Vojáci Konfederace se snažili dobýt vrchol kopce více než hodinu, avšak naráželi na zatvrzelou obranu, kterou se jim nepodařilo prorazit. Nakonec došla příslušníkům 20. mainského pluku munice a před půl šestou plk. Chamberlain vrhl celou jednotku do bodákového protiútoku. Překvapení Jižané kvapně ustoupili až na svah Round Topu a v rukou protivníka zanechali asi 100 zajatců. Posléze 20. mainský pokračoval v útoku před linií celé brigády a odrazil zbylé protivníkovy formace.\n\nPřírodní útvar s názvem Devil's Den (Ďáblovo doupě) tvoří shluk obrovských balvanů a 2. července 1863 jej obsadilo 2200 mužů Wardovy brigády, náležející k divizi generálmajora Davida B. Birneye. Jako první se k útoku na tuto pozici seřadila část Robertsonovy brigády. Vlna konfederačních pluků udeřila na linii Seveřanů čelně a celý skalnatý prostor se stal dějištěm téměř hodinu trvajících zuřivých bojů. Do první fáze střetnutí se zapojily i dva Lawovy pluky, které se od brigády oddělily v údolí Plum Runu. Ve vzájemné součinnosti udeřily Wardovi do boku, avšak zejména díky Smithově dělostřelectvu utrpěly těžké ztráty. Jedním ze zraněných byl i generál Hood, kterému dělový náboj rozerval paži od zápěstí k ramenu. Jako druhá vlna byly proti Ďáblovu doupěti vrženy brigády generálů Benninga a Andersona. Celkově boj o Devil's Den trval dvě hodiny a teprve v 18:00 zavlála nad skaliskem texaská vlajka. Nicméně díky účinné palbě z Little Round Topu se Jižanům dále proniknout nepodařilo. Z celkového počtu 2423 nasazených Seveřanů (včetně posil) jich bylo zabito 138, zraněno 548 a 135 zůstalo nezvěstných. Z 5525 nasazených vojáků Konfederace jich zahynulo 329, 1107 bylo zraněno a 378 se pohřešovalo.\n\nV 17:30, po předchozí dělostřelecké přípravě a v souladu se schématem útoků postupných formací, se dala do pohybu část McLawovy divize (brigády: Kershawova a Semmesova), jejíž vojáci zaútočili do prostoru pšeničného pole osázeného mezi Devil's Den a broskvovým sadem, kde na Stony Hill a na severním výběžku Houck's Ridge bránily své postavení federální brigády plukovníků Tiltona, Sweitzera a Trobrianda z 1. divize generála Jamese Barnese (V. sbor). Soustředěný nápor brigád generálů Kershawa a Semmese, které na prvém křídle podpořil i postup brigády generála Andersona (náležející k Hoodově divizi), donutil Seveřany k ústupu (\"mapa 10a\"). Tento úspěch konfederačním jednotkám otevřel cestu do týlu Trobriandovy brigády, z níž pluky 5. michiganský a 110. pensylvánský v krátké chvíli ztratily téměř polovinu svého početního stavu. Jen díky protiútoku 17. pluku z Maine a 5. z Michiganu se Jižany podařilo zpomalit natolik, že jejich postup ztratil na údernosti. Za této situace velitel linie generál Birney požádal o podporu velitele sousedního sboru generála Hancocka, který k pšeničnému poli neprodleně vyslal Caldwellovu divizi (brigády: 1. Crossova, 2. Kellyho irská, 3. Zookova, 4. Brookeova). Ta se do střetnutí zapojila v 18:40 a krátce nato se jí podařilo zastavit Kershawovu brigádu, kterou dočasně přinutila ustoupit (v boji byli těžce zranění generál Zook a plukovník Cross). Do prostoru bojiště z rozhodnutí vrchního velitele Potomacké armády generála Meada dorazila i Ayresova divize (brigády: 1. Dayova, 2. Burbankova, 3. Weedova), která při svém postupu ze svahu Little Round Topu byla nucena přejít údolí Švestkového potoka. Zde se pluky pochodující zejména na levém křídle formace dostaly pod těžkou palbu Jižanů ukrytých za balvany Ďáblova doupěte, díky čemuž přišly o značné množství vojáků i důstojníků. Bahnité břehy Švestkového potoka mezi Houck's Ridge a Okrouhlými štíty v průběhu druhého dne bojů pokryly stovky mrtvých vojáků z obou stran a od 2. července 1863 bude lokalita známá jako Údolí smrti (Švestkový potok dostane jméno Krvavý potok).\n\nPo příchodu k pšeničnému poli se generálové Ayres a Caldwell rozhodli zaútočit proti Andersonovým oddílům, než však stačili svůj záměr zrealizovat, zapojila se do střetnutí Benningova brigáda uvolněná odbytím Devil's Den, která v součinnosti s Andersonem udeřila na Ayresovo levé křídlo. Svůj nápor čelním směrem obnovily i brigády generálů Semmese (při útoku byl smrtelně zraněn střepinou) a Kershawa a do sektoru dorazila brigáda generála Wofforda, jíž se podařilo prolomit obranu Seveřanů v broskvovém sadě. Na vojáky Unie v tu chvíli dopadl útok ze tří stran a v následujících minutách pšeničné pole pětkrát změnilo svého majitele. Po tvrdém boji nakonec získaly převahu jednotky Konfederace (\"mapa 10b\"). Jako první dostala rozkaz bojiště opustit Brookeova brigáda, v jejích stopách posléze pokračovaly Sweitzerova brigáda, Kellyho Irové a brigády generálů Zooka a Burbanka. Celý ústup kryly tři odkryté pluky Sweitzerovy dobrovolnické brigády, kterým se podařilo vyprostit z boje jen díky odhodlanosti mužů z pravidelné brigády plukovníka Sidneyho Burbanka. Unavené a promíchané jednotky Jižanů protivníka zatlačily až k západnímu okraji pole, v tu chvíli však postupující vojáky začala decimovat palebná přehrada dělostřeleckých baterií dislokovaných na Little Round Topu. Na svahu kopce stály v obranném postavení také tři pěší Crawfordovy pensylvánské pluky, které v první chvíli ustoupily stranou, aby kolem sebe nechaly proběhnout muže II. a V. sboru. Vzápětí za nepřetržité podpory dělostřelectva udeřily na otřesené pronásledovatele. Při sestupu ze svahu na protivníka vypálily dvě devastující salvy a posléze konfederační jednotky srazily zpět k výchozím pozicím. Zde se vojáci v šedých uniformách ukryli za kamennou zeď, která lemovala celý východní okraj bojiště. Situaci nakonec stabilizoval příchod jednotek VI. sboru, důsledkem čehož pěchota Jihu i Severu zůstala stát v liniích na protilehlých stranách pšeničného pole, které se tak do konce bitvy stalo územím nikoho.\n\nDalší z konfederačních jednotek připravených k nasazení do probíhajících bojů byly brigády generálů Barksdala a Wofforda (McLawsova divize). Jejich útok měl začít přesně půl hodiny po zahájení boje na pšeničném poli, nicméně generál Barksdale po svém nadřízeném požadoval zapojení do akce uspíšit, neboť mu neuniklo, že III. sbor genmjr. Sicklese je vysunutý ve značné vzdálenosti před federální linií. Tím jednotkám Armády severní Virginie nabídl možnost napadnout jeho nezajištěné boky, uskutečnění záměru před stanoveným časem však generál Longstreet zamítl. Svůj úder proti Sicklesovým pozicím tedy 1500 mississippských vojáků Barksdalovy brigády zahájilo přesně v 18:00, po dvou hodinách čekání v prudké dělostřelecké palbě federálních baterií rozmístěných v broskvovém sadě. Přestože silné ostřelování bylo příčinou značných ztrát v jejich řadách, po zahájení postupu odrazili protiútok Grahamovy pensylvánské brigády, kterou zcela rozprášili a k dovršení úsilí zajali i generála Grahama. Když generál Longstreet zaznamenal tento úspěch, rozhodl se využít Barksdalovy iniciativy a nechal jeho muže pokračovat v náporu za emmitsburskou cestu (\"mapa 11a\"). Woffordova brigáda postupující za Barksdalem mezitím uhnula mírně doprava a přímo skrze broskvový sad pokračovala v postupu na pšeničné pole.\n\nJelikož se v prostoru u broskvového sadu nenacházely již žádné zálohy seveřanské pěchoty, vyslal generál Hunt na ohrožený úsek polovinu všech dělostřeleckých rezerv (cca 70 děl). Ačkoli tato posila způsobila Jižanům další ztráty, celá obrana III. sboru Potomacké armády se zhroutila. Navíc byl nedaleko Trostlovy stodoly těžce zraněn generál Sickles, kterému dělová kule urvala kus nohy, a velení jeho brigád převzal generál Hancock, jehož ve funkci velitele II. sboru nahradil generál Gibbon. Jednotky Seveřanů hromadně ustupovaly a do jejich pronásledování se pustilo i dělostřelectvo Konfederace, které likvidovalo jak prchající skupiny pěšáků, tak i vytrvale bojující federální artilerii. Jako poslední z unionistických jednotek se ze svých pozic stahovala baterie kapitána Bigelowa, která pokračovala v boji na prolongách. Díky Bigelowově vytrvalé střelbě z prostoru u Trostlovy farmy se podařilo několik desítek metrů za jeho pozicí zformovat novou obrannou linii, kterou plukovník McGilveri vytvořil ze čtyřiceti děl 1. dobrovolnické brigády dělostřelecké zálohy. Nicméně i toto postavení, včetně Bigelowovy baterie, záhy začala likvidovat střelba konfederačního dělostřelectva pod velením plukovníka Alexandra a útok 21. pěšího mississippského pluku v čele s generálem Barksdalem. V této chvíli se však podařilo generálu Hancockovi stáhnout ze středu postavení Willardovu brigádu z Haisovy divize II. sboru, jejíž 39. newyorský pluk Jižanům ukořistil děla právě dobyté 5. pravidelné baterie. Zbytek brigády se zatím zformoval za McGilveryho linií.\n\nVe spolupráci s Barksdalovými jednotkami zahájila v 18:00 postup proti federálním pozicím severně od broskvového sadu i část Andersonovy pěší divize (brigády: Wilcoxova, Perryho (u Gettysburgu jí velel plk. Lang) a Wrightova), která udeřila na úsek obrany držený Humphreysovou divizí (brigády: Carrova, Brewsterova a Burlingova). Hned v úvodní části boje byly u Klingelova domu Wilcoxovou brigádou rozdrceny 11. pluk z New Jersey a 16. pluk z Massachusetts. Záhy se Jižané z boku vrhli na 12. pluk z New Hampshire, který se právě natáčel k jihu. Za těžkých ztrát byl přinucen ustoupit i 11. pluk z Massachusetts, který čelně a z obou boků napadla Langova brigáda. Wrightova georgijská brigáda zničila obranu Codoriho farmy, kterou tvořily 82. newyorský a 15. massachusettský pluk a pokračovala do odkrytého prostoru severně od usedlosti, kde se dostala pod palbu Brownovy baterie a děl ze Hřbitovního hřbetu. Při pokusu zničit Brownovy kusy se Jižanům do cesty opět postavil 15. massachusettský pluk, který tak umožnil ohroženému dělostřelectvu opustit pozici. Ačkoliv generál Wright neměl zajištěno levé křídlo a značně se vysunul před zbylé útočící Andersonovy brigády, jeho vojáci vyrazili obsadit Hřbitovní návrší. Mezi tím byly na pravé křídlo Humphreysovy divize generálem Hancockem na pomoc vyslány dva pluky Hallovy brigády (19. z Massachusetts, 42. z New Yorku), pro jednotky Konfederace však těchto 400 mužů nepředstavovalo větší překážku a brzy byli s vysokými ztrátami odraženi zpět. Když plukovník William Brewster viděl debakl Carrových jednotek, postavil proti postupujícímu protivníkovi svoji newyorskou brigádu, na níž zanedlouho dopadl úder Wilcoxových jednotek. Ani tomuto náporu nebyli vojáci ze Severu schopní odolat, Jižany jen za obrovských ztrát nepatrně zpomalili. Z druhé strany se k rozprášeným Brewsterovým plukům navíc začala přibližovat i Langova brigáda, jež po střetu s Carrovou brigádou na chvíli zastavila v lesíku u Codoriho farmy. Cestou přinutila ustoupit 19. mainský pluk a ukořistila čtyři děla z Weirovy baterie, které sem spolu s Thomasovou baterií narychlo povolal generál Hancock (\"mapa 11b\").\n\nMezitím se Barksdalova brigáda vynořila z lesíku před Willardovu brigádou, která na Jižany ihned zaútočila bajonety. Bojem prozatím netknutí Newyorčané přinutili mississippské oddíly ustoupit (při střetnutí zahynul generál Barksdale) a zhruba v 19:00 přešli do úspěšného protiútoku, při němž zahnali jednotky Konfederace až za broskvový sad. Ve chvíli, kdy se vynořili ze stromového porostu, se však dostali přímo před hlavně Alexandrových děl, jejichž účinná palba je přinutila stočit svůj postup k severu. Tímto manévrem Willardovi muži vpadli přímo do boku Langovy brigády, která se po krátkém boji dala na ústup. Stáhly se i federální jednotky (při této epizodě dělová koule urvala půlku hlavy generálu Willardovi), nicméně Langův ústup odkryl křídlo sousední Wilcoxovy alabamské brigády. Ta zatím napadla děla Thomasovy baterie a i přes vysoké ztráty pokračovala v náporu doleva ke Hřbitovnímu hřbetu. Generál Wilcox si však nemohl dovolit mít nekryté křídlo, požadoval proto po generálu Andersonovi, aby podpořil jeho útok Poseovou a Mahonovou brigádou. Odpovědi se nedočkal, začal se proto z bojiště stahovat společně s Langovými jednotkami. V té době již muži Wrightovy brigády smetli zbytek Gibbonových jednotek, prolomili seveřanskou obranu a ovládli pozici uprostřed Hřbitovního hřbetu. Před sebou měli už jen chaoticky prchajícího nepřítele, generál Wright proto požádal velitele divize o vyslání posil, jež by podpořily jeho další akce. Odpovědi se však, stejně jako generál Wilcox, od váhajícího generála Andersona nedočkal a v obavě, že bude jeho brigáda izolována novými jednotkami Unie, jež se postupně zapojovaly do bitvy, dal povel probít se zpět za emmitsburskou cestu. Po Wrightově ústupu, až na dílčí střety, nápor Jižanů u broskvového sadu ustal. V průběhu bojů ztratila Langova brigáda 300 mužů, Wilcoxova 577 a Wrightova 688.\n\nVe snaze odvrátit pozornost vojáků Potomacké armády od hlavního útoku Jižanů podél linie Little Round Top – Cemetery Ridge, pověřil generál Lee velitele II. sboru generála Richarda S. Ewella, provést demonstraci síly proti pozicím protivníka na Cemetery Hillu a Culp's Hillu, kde svůj úsek obrany držel XI. sbor generálmajora Howarda. Akce měla začít ve chvíli, kdy zahájí palbu dělostřelectvo podřízené generálu Longstreetovi a účastnit se jí měly divize generálů Earlyho (brigády: Haysova a Hokova) a Johnsona. Mimoto těchto rozkazů generál Ewell obdržel nepřímou instrukcí, aby přešel do skutečného útoku, pokud by se mu naskytla vhodná příležitost, nicméně jak tuto situaci rozpoznat, vrchní velitel Armády severní Virginie nespecifikoval.\n\nPo ukončení porady velitelského štábu navštívil generál Ewell pozice Earlyho divize, kde vydal dispozice pro velitele brigád a rozhodl o rozmístění dělostřelectva, načež se odebral do svého stanu, kde usnul. V 16:00, přesně v souladu s jeho rozhodnutím, zahájil z Bannerova návrší ostřelování seveřanských pozic dělostřelecký prapor poručíka Latimera, který podpořilo 55 děl ze III. sboru generála A. P. Hilla. Prudká dělostřelecká příprava, vedená na obou stranách se značnou intenzitou, postupně umlkala až se západem slunce, který 2. července nastal v 19:34. Krátce před tímto časem se poblíž domu Williama Culpa začaly formovat dvě brigády Earlyho divize pod velením plukovníka Averyho (ten převzal velení za zraněného generála Hoka) a generála Hayse, jejichž úkolem bylo zaútočit proti Amesově divizi, kterou tvořily brigády generálů Harrise a Leopolda von Gilsy v postavení za kamennou zdí lemující Brickyardskou cestu (\"mapa 12\"). Uvolněné místo po těchto jednotkách měla převzít brigáda generála Gordona.\n\nÚtok Averyho severokarolíňanů směřoval do průsmyku mezi Cemetery Hillem a Culp's Hillem, kde se však jeho muži dostali pod soustavnou a přesně mířenou palbu Stevensovy 5. mainské baterie. Do kontaktu s pravým protivníkovým křídlem se jim proto podařilo probojovat až po hodinu trvajícím přesunu. Z pochodu však okamžitě přešli do útoku a za vysokých ztrát (v boji byl smrtelně zraněn plukovník Avery) prorazili Gilsovou linií a udeřili na Rickettsovu baterii. Mezitím Harrisovu roztaženou brigádu, jež tvořila Amesovo levé křídlo, ve 20:20 napadly pluky \"louisianských tygrů\" pod velením generála Hayse. Také jejich útok obranu vojáků Unie prorazil, čímž si otevřeli cestu k napadení Wiedrichovy baterie na vrcholu Cemetery Hill. V reakci na nápor Jižanů generál Howard požádal vrchního velitele Potomacké armády o posily. Ten jeho naléhavé potřebě vyhověl a vydal rozkaz, aby se na ohrožený úsek přesunula Robinsonova divize z Reynoldsova I. sboru. Do chvíle, než se tato jednotka stačila zapojit do boje, podpořil Harrisovy a Gilsovy vojáky generál Schurz dvěma pluky Krzyżanowského brigády (polskou legií a 119. newyorským plukem). Jejich protiútok Jižany odrazil a vyrval jim z rukou právě získaná děla, nicméně Haysovy jednotky se uchytily za kamennou zídkou, jež se táhla podél Brickyardské cesty. Generál Hays, který se za každou cenu snažil udržet dobyté pozice a současně pomýšlel na útok plnou silou, se spoléhal na posilu v podobě Rodesovy divize (na bojiště dík špatné výchozí pozici dorazila se značným zpožděním), té se však nedočkal. Ještě dvakrát jeho muži střetli na bodáky s Krzyżanowského polskou legii, boj se však postupně dostal do patové situace. Ta ale trvala jen do té chvíle, než na Cemetery Hill dorazila Carrollova brigáda, kterou na ohrožený úsek ze své vůle vyslal generál Hancock. Příchod nových unionistických posil přinutil Jižany za hluboké tmy k ústupu, sebou si i přesto odváděli značný počet zajatců a odnášeli čtyři ukořistěné prapory. Ke stažení byly přinuceny také Averyho severokarolínské pluky, přestože i jim se podařilo ovládnout část hřebene Hřbitovního návrší. Neúspěšná akce připravila Earlyho brigády o 1650 mrtvých a raněných vojáků. Zároveň byla díky špatné koordinaci jednotek, jejíž příčinou byl spánek generála Ewella, zmařena příležitost konfederačních jednotek obsadit klíčové postavení seveřanské armády. V tomto smyslu se vojenští historici shodují, že stačilo, aby generál Ewell podpořil Earlyho muže Gordonovu brigádou a Rodesovou divizi a Potomacká armáda se mohla dostat do složité pozice.\n\nPoté, co generál Meade odvolal z Culp's Hillu (Culpova kopce) vše co mohl na pomoc levému křídlu, zůstala na tomto úseku pouze 3. brigáda 2. divize XII. sboru Potomacké armády, jejíž levé křídlo kryla Železná brigáda pod velením plukovníka Robinsona. Velitel tohoto úseku generál George S. Green nechal na vrcholu kopce zbudovat pás okopů a předprsní se záseky, neměl však dostatek mužů na pokrytí celé linie, a jeho vojáci tak byli nuceni bojovat v metrových rozestupech.\n\nV 18:30 dostala od generála Ewella rozkaz k napadení Greenovy brigády Johonsonova divize (brigády: Steuartova, Stonewallova, Nichollsova a Jonesova). Konfederační jednotky okamžitě vyrazily proti severovýchodnímu svahu Culp's Hillu, od cíle pochodu je však dělila značná vzdálenost. Navíc mezi křovinami, stromy a skupinami balvanů vojáci ztráceli orientaci, díky čemuž na dotek k protivníkovi připochodovali až po soumraku (\"mapa 13\"). Ve chvíli, kdy se Jižané dostali na dostřel z muškety, začala je decimovat dobře mířená a nepřetržitě vedená palba, která v kombinaci s těžkým terénem způsobila, že se jejich útok začal zpomalovat, až se nakonec zcela zastavil. Jediného výrazného úspěchu dosáhly o půl desáté pluky Steuartovy brigády, které obsadily prázdné okopy na východním svahu a pokračovaly v útoku na pravé Greenovo křídlo. Vojáci Potomacké armády se však stáhli na druhou obrannou linii a Jižané nebyli bez další podpory schopni svého úspěchu využít.\n\nJakmile generál Johnson obdržel zprávu, že se jeho mužům podařilo obsadit významný bod, který stojí několik set metrů do silnice vedoucí do Baltimoru, snažil se v souladu s rozkazy generála Leea útok rozšířit. Obsazení baltimorské cesty by představovalo významný průlom do protivníkova postavení, díky němuž by se stala pozice na Cemetery Hillu neudržitelná, nicméně Smithova brigáda, která byla vyslána Steuartově brigádě na pomoc, v nastalé tmě a nepřehledném terénu nedokázala k určené pozici nalézt cestu. Těžké střety na Culp's Hillu trvaly ještě dlouho do noci, boj však nakonec ustal, aniž by Jižanům přinesl další zisky.\n\nNěkdy v průběhu odpoledne dorazila k severovirginské armádě tolik postrádaná jízdní divize generála J. E. B. Stuarta, jež byla neprodleně odeslaná krýt levé křídlo konfederačních pozic, proti zde dislokované federální kavalérii. Kolem 19:00 přibyla jižanům další posila v podobě Pickettovy divize (I. sbor), vrchní velitel Armády severní Virginie ji však do bojů nenasadil a nechal ji do druhého dne odpočívat. Když se generál Lee průběžně dozvídal aktuální výsledky bojů, neviděl svou situaci nijak pesimisticky. Spíše se domníval, že dosáhl částečného úspěchu, a proto se také rozhodl následujícího dne pokračovat v útočných operacích. Avšak generál Longstreet byl právě uplynulými událostmi velmi rozčarován a po ukončení akcí na levém seveřanském křídle se ve stanu svého nadřízeného ani neohlásil. Unavený a v depresi usnul v trávě na Seminary Ridge.\n\nVrchní velitel Potomacké armády generál Meade, stejně jako jeho protějšek na straně Konfederace, svou situaci zpočátku také hodnotil vesměs positivně, nicméně první pochybnosti pocítil, když se seznámil s utrpěnými ztrátami. I když se jeho jednotkám víceméně podařilo udržet všechny klíčové pozice, podle dostupných údajů ztratil přes čtvrtinu početního stavu armády, v důsledku čehož svou momentální sílu odhadoval na 58 000 bojeschopných mužů. Aby se seznámil se stanovisky svých přímých podřízených, svolal na 23:00 poradu všech sborových velitelů. Znova zde nadnesl možnost ústupu armády, ale o dalším kroku nechal přítomné velitele hlasovat. Ti učinili jednohlasné rozhodnutí dál v boji pokračovat, ačkoli generál Meade vzápětí poznamenal, že okolí Gettysburgu považuje za nevhodné pro svedení rozhodující bitvy. Následně usoudil, že vojáci generála Lee po neúspěšných pokusech prorazit na křídlech, příštího dne udeří na střed jeho postavení.\n\nPřesně ve 3:45 zahájilo z prostoru mezi Powersovým návrším a McAllisterovým mlýnem palbu federální dělostřelectvo, jehož cílem byla pěchota Johnsonovy divize v zákopech na Culp's Hillu a v údolí Rock Creeku (Skalního potoka). Současně ze svých okopů zahájili střelbu i vojáci Greenovy brigády, kterou v průběhu noci posílili muži Gearyho (brigády: Candyho a Kaneova) a Williamsovy (brigády: McDougallova a Thomasova (třetího dne bojů jí velel plukovník Colgrove)) divize. Jejich úkolem bylo vyprovokovat protivníka k akci a ve 4:45, ve chvíli, kdy zmlkla seveřanská děla, Jižané skutečně podnikli útok po celé délce linie. Šlo zejména o Walkerovu brigádu (Stonewall Brigade), jež za tmy postoupila do svahu, a kterou palbou podporovaly všechny zúčastněné konfederační jednotky, její úder však odrazili vojáci Gearyho divize. Další bojové akce zahájili Jižané na povel generála Ewella v 5:00, ale narazili na dobře organizovanou obranu a i přes veškerou snahu se jim protivníkovou linií nepodařilo prorazit (\"mapa 14\"). V 9:00 se generál Walker pokusil ještě jednou o samostatnou akci, dosáhl však stejného výsledku jako při prvním ranním útoku.\n\nHlavní bojovou operací, kterou generál Lee naplánoval pro třetí den bitvy, byl útok jeho pěchoty na střed protivníkovy linie. Po masivním dělostřeleckém ostřelování měla na Seveřany udeřit Pickettova divize (brigády: Garnettova, Armisteadova, Kemperova) na pravém křídle zajištěná brigádami generálů Langa a Wilcoxe z Andersonovy divize, na levém boku pak podporovaná divizí generála Pettigrewa (brigády: Marshallova, Brockenboroughova, Archerova, Davisova) a dvěma brigádami (Lanova a Scalesova) Penderovy divize pod velením generála Trimbla. Celkově toto uskupení čítalo asi 11 500 mužů a jeho úkolem bylo vrazit klín do postavení Potomacké armády a definitivně tak rozhodnout bitvu ve prospěch Konfederace. Pochod Pickettovy divize měl směřovat k jedinému výraznému bodu v protivníkově postavení, jímž byla skupina stromů, která stála zhruba uprostřed Cemetery Ridge. Tento záměr ale narazil na razantní nesouhlas velitele operace generála Longstreeta, jenž krátce předtím svému nadřízenému opět nabídl možnost obchvatu protivníkova levého křídla. Generál Lee však jakékoliv protiargumenty zamítl a dal rozkaz pokračovat v přípravách. \n\nBojem prozatím netknutá Pickettova divize, jejíž vojáci doposud sloužili pouze v okolí Richmondu, Petersburgu a v Severní Karolíně, se začala shromažďovat za Seminary Ridge od sedmé hodiny ranní. O hodinu později vyrazili generálové Lee, Longstreet a Pickett na obhlídku dalších jednotek, z nichž většina utrpěla v předchozích střetech značné ztráty, a kolem 11:00 bylo rozhodnuto o definitivní podobě útoku. Mezitím plukovník Alexander, pověřený dělostřeleckou podporou připravované akce, rozmístil svých 75 hlavní do 1300 metrů dlouhé linie, táhnoucí se od broskvového sadu podél emmitsburské cesty až ke Spanglerovu lesu na severu. Celkem na Seveřany rozmístěné na Cemetery Ridge mířilo 172 děl, z nichž bylo 60 dislokovaných poněkud víc vzadu na Seminary Ridge. Jejich palba měla začít ve chvíli, kdy budou všechny pěší útočné jednotky připraveny ve svých pozicích a podle vyhodnocení účinků střelby měl plukovník Alexander rozhodnout, kdy se mají dát Pickettovi muži do pohybu. Hlavním záměrem ostřelování protivníka bylo v dostatečné míře zlikvidovat jeho dělostřelecké baterie a tím umožnit vojákům bezpečnější přechod údolí. Rozkaz k zahájení palby dostal plukovník Alexander od generála Longstreeta krátce před třináctou hodinou. Přesně ve 13:07 signalizovaly dva osamělé výstřely z děl Washingtonovy baterie zahájení ostřelování, které vzápětí propuklo plnou silou. Zanedlouho Konfederačním jednotkám z protilehlých pozic odpovědělo 130 hlavní artilerie Potomacké armády pod velením generála Hunta.\n\nTěžká dělostřelecká příprava trvala zhruba hodinu a půl a stála obě strany značné materiální i lidské ztráty. Ve 14:50 si plukovník Alexander všiml, že se ze hřbitova stahuje 18 seveřanských děl a v domnění, že se protivníkova obrana začíná hroutit, odeslal list generálu Pickettovi, aby urychleně vyrazil, nebo mu nezbude munice pro jeho podporu. V tu chvíli nemohl tušit, že ústup baterie z Cemetery Hill byla léčka, kterou se generál Hunt pokusil vylákat protivníka k akci, neboť i obsluhám jeho děl docházely náboje. Po obdržení zprávy se generál Pickett dotázal svého přímého nadřízeného, zda má skutečně vyrazit. Generál Longstreet jen nepatrně přikývl hlavou, neboť se nezmohl na slovo. V 15:10 George E. Pickett krátce promluvil ke svým vojákům a vzápětí jim dal povel k pochodu (\"mapa 15\"). Ve středu 1,5 km dlouhé linie podle již dříve schválené dispozice postupovaly brigády generálů Garnetta a Kempera následované brigádou Armisteadovou, na křídlech operovali vojáci začlenění do divizí generálů Pettigrewa, Pendera a Andersona. Do míst, kam příslušníci Armády severní Virginie směřovali, mezitím generál Hunt nechal zamířit na 220 dělových hlavní. V pozicích na Cemetery Hill stálo také na 6000 mužů pěchoty Gibbonovy a Haysovy divize z Hancockova II. sboru a dvě brigády generála Doubledaye. Obě divize držely úsek v délce zhruba 1000 yardů a vojáci byli chráněni tři čtvrtě metru vysokou kamennou podezdívkou plotu, za níž se dokázal skrýt klečící voják.\n\nI přes prudkou dělostřelbu a značné ztráty postupovaly konfederační jednotky směrem k protivníkovu postavení pod rozvinutými prapory (30 vlajek a 19 plukovních zástav) rychlostí sto až sto deset kroků za minutu. Generál Longstreet si v tomto směru poznamenal: \"„Vojáci šli klidně a palbu přijímali chladně.“\" Zpočátku se většina dělostřelby soustředila na Pettigrewovu divizi, díky čemuž se její brigády začaly spontánně stáčet doleva. Tím se poněkud vzdálily Pickettově divizi, na kterou se začaly obsluhy unionistických děl ve větší míře zaměřovat až ve chvíli, kdy sestoupila do údolí. Jakmile tuto mezeru spatřil generál Pickett, vyrazil ke generálu Garnettovi, aby ho nasměroval víc doleva, tím však jeho brigáda odkryla pravý bok dělům Hazlettovy baterie na Little Round Topu. Asi v 15:30 se pro změnu vytvořila mezera mezi Garnettovou a Kemperovou brigádou a generál Pickett zamířil ke generálu Kemperovi, jemuž přikázal okamžitě s Garnettem navázat kontakt. Sotva se však Kemperovi muži u emmitsburské cesty obrátili doleva, stali se terčem baterií McGilveryho dobrovolnické brigády umístěné za Švestkovým potokem. Zároveň na jejich křídlo dopadlo několik ničivých salv vypálených protivníkovou pěchotou, přesto se snažili dosáhnout Codoriho farmy, kde se měli spojit s mužstvem generála Garnetta. U tohoto objektu dal generál Kemper jednotkám povel znovu se otočit doprava a postupovat k cíli útoku. V tu chvíli však generál Stannard vysunul 3. brigádu 2. divize I. sboru Potomacké armády asi o 300 yardů vpřed a zahájil na Kemperovy muže boční palbu. Než velitel konfederační brigády stačil požádat o pomoc za ním postupujícího generál Armisteada, byla jeho jednotka rozprášená a on sám těžce raněn. Podobně skončily i některé pluky Marshallovy brigády, kterou soustavně decimovala silná dělostřelba. Při panickém útěku sebou vojáci v šedých uniformách strhli i část Davisovy brigády. Rozprášeni byli i těžce ostřelovaní vojáci z brigády generála Brockenborougha, kteří byli při svém zaváhání před pozicemi na Cemetery Hill vystaveni bočnímu protiútoku 8. ohijského a 125. newyorského pluku. Úderná linie Jižanů se těmito ztrátami zkrátila na necelou míli a její početní stav klesl zhruba na polovinu původně nasazených mužů.\n\nPřed čtvrtou hodinou odpolední se konfederačním velitelům podařilo zvládnout paniku v řadách mužstva a zbylé jednotky se začaly seskupovat podél emmitsburské cesty. V 16:00 se brigády generálů Armisteada a Garnetta vpravo, spolu s ukázněnými zbytky Marshallových a Davisových pluků a brigádami generálů Frye, Lana a Scalese vlevo, daly opět do pohybu. Na zbývajících 300 yardů do svahu vyrazili vojáci v dokonalých řadách, záhy se však na jejich formace snesla prudká palba federální pěchoty. V nastalé vřavě byl zabit generál Garnett, který na koni a s kloboukem v ruce nad hlavou cválal podél linie svých mužů. V 16:10 se Pickettova divize dostala na 20 yardů před protivníka, v tu chvíli proti jejím příslušníkům zahájily palbu dosud mlčící děla II. sboru. Vystřelené hrozny a kartáče způsobily v řadách vojáků značné ztráty, přesto se Virgiňané nakonec probojovali až ke kamenné zdi, kterou začali okamžitě překonávat. V této fázi boje byl smrtelně raněn generál Armistead, kterého zasáhla střela v okamžiku, kdy se opíral o jedno z dobytých děl a s kloboukem nabodnutým na šavli volal na své muže: \"„Dejte jim chladnou ocelí, chlapci!“\" Vojáci z jeho brigády i přes tuto ztrátu pokračovali v razantním útoku, jehož prudkost Seveřany naprosto demoralizovala. Jako první se zády k nepříteli otočil 71. pensylvánský pluk, který v panice strhl k útěku i muže 69. pensylvánského pluku. V reakci na úspěch Jižanů generál Hancock vyslal do protiútoku 19. massachusettský a 42. newyorský pluk, které podpořila i Harrowova brigáda, ve stávající chvíli však byly tyto posily nedostatečné.\n\nI přes vytrvalý boj ve střední části Cemetery Ridge se velitelům Potomacké armády podařilo zkonsolidovat brigády generálů Halla a Harrowa do té míry, že je mohli ve vzájemné spolupráci vyslat na úseky, kde se Pickettovým Jižanům podařilo prorazit. \"„Stlačený dav vojáků se sunul vpřed, tlačený jeden přes druhého a šlapající po raněných a mrtvých. Poručík Haskell si všiml, že nekřičeli ani nevolali, ale vrčeli. Někteří stříleli naslepo a občas zasáhli své druhy. Dvakrát konfederanti zastavili nepřátelský nápor. Masa vojáků se zmítala po vrcholu návrší. Poslední řada 19. massachusettského pluku se chytila za ruce, hnala se vpřed a tlačila ostatní před sebou.“\" Nakonec se Hancockovým jednotkám podařilo muže generála Picketta vytlačit za zeď a obrátit na ústup. S nimi se stahovala i podpory zbavená Pettigrewova divize, která přišla o generála Frye, jenž padl do zajetí. Za poraženými jednotkami se neslo oslavné \"„Hurá“\" nebo \"„Fredericksburg“\", na některých místech federální vojáci začali zpívat \"John Brown’s Body\".\n\nBrigády Andersenovy divize do boje významněji nezasáhly. Vojáci generála Wilcoxe v oblacích kouře ztratili směr, díky čemuž se s Langovými jednotkami vynořili před Caldwellovou brigádou teprve ve chvíli, kdy se ostatní konfederační divize začaly z Cemetery Ridge stahovat. Navíc se nedrželi Pickettova křídla a postupovali víceméně rovně, což umožnilo části Stannardovy brigády (pluky 14. a 16. z Vermontu), udeřit do jejich levého boku. Po krátkém a špatně organizovaném střetu se Jižané za vysokých ztrát z bojiště stáhli. V průběhu tohoto boje byl raněn generál Hancock, kterému do stehna spolu s kulkou a třískami ze sedla vlétl i \"silný\" hřeb. Generál Lee porážce uvěřil teprve ve chvíli, kdy na Seminary Ridge dorazil generál Wilcox a zbytky jeho vojáků. Za neúspěch ihned převzal plnou zodpovědnost a britský pozorovatel lieutenant colonel Arthur James Fremantle si do deníku poznamenal: \"„Jeho tvář nenesla žádnou známku sebemenšího znepokojení, starosti nebo obav. Pro každého vojáka, kterého potkal, měl pár slov povzbuzení. Nakonec všechno dobře skončí, říkal, promluvíme si o tom později. Zatím ale musíme shromáždit všechny bojeschopné muže. Mluvil ke všem zraněným a ty, kdož byli zraněni lehce, vyzýval, ‚ovažte si své rány a mějte zbraně připraveny‛. Bylo jen málo těch, kteří mu na jeho slova neodpověděli, a já viděl muže se strašnými ranami, kteří aspoň sundali klobouk a usmáli se na něj.“\" Obranu proti případnému protiútoku Seveřanů z vlastní iniciativy zorganizoval generál Longstreet, ale brzy se ukázalo, že vrchní velitel Potomacké armády na další boj nepomýšlí, neboť nechtěl útokem do neznáma riskovat ztrátu úspěchu dosaženého obranou.\n\nCelá akce stála Armádu severní Virginie téměř polovinu nasazených mužů. V Pickettově divizi zahynuli všichni velitelé pluků a šestnáct ze sedmnácti jim přímo podléhajících důstojníků. Zároveň byli zabiti nebo umírali všichni velitelé brigád a celkem padlo, bylo raněno nebo zajato 2640 Pickettových vojáků, což v rámci pluků představovalo průměrně 40% ztráty. Divize generálů Pettigrewa a Trimbla přišly o 2200 mužů. Síly Potomacké armády byly oslabeny zhruba o 1500 příslušníků pěchoty a dělostřelectva.\n\nÚkolem jízdního sboru pod velením generála J. E. B. Stuarta, jenž na bojiště dorazil v průběhu odpoledne 2. července, bylo zajistit yorskou cestu a krýt levé křídlo konfederační armády. Generál Lee jeho veliteli zároveň udělil pokyn zaútočit do protivníkova týlu, pokud by se mu naskytla vhodná příležitost. V souladu s těmito směrnicemi tedy generál Stuart v doprovodu Jenkinsovy a Chamblissovy brigády vyrazil na průzkum podél yorské cesty. Po třech mílích odbočil k jihu, aby zjistil, zda se přes pozemky farem dostane na baltimorskou cestu, která vedla do zad pěchoty Unie rozmístěné na Cemetery Ridge. Z Cress Ridge (Cressova hřbetu) obhlédl terén a patrně shledal, že tento přesun zvládne bez větších obtíží, dal proto svým dvěma dalším brigádám (Hamptonova a Fitzhugha Lee) rozkaz, aby se urychleně přesunuly k jeho současné pozici. Jednotky tvořící jeho doprovod se mezitím rozmístily v okolním lese.\n\nAčkoli se připravoval provést překvapivý útok do zad seveřanů, patrně z obavy, aby nebyly jeho eskadrony v průběhu operace zaskočeny, nechal generál Stuart děla svých jízdních baterií několikrát vystřelit do různých světových stran. Avšak namísto aby přinutil skrytého protivníka odhalit své pozice, upozornil na svou přítomnost velitele 2. divize federální kavalerie generála Davida M. Gregga (brigády McIntoshova a Irvina Gregga). Ten pochopil, že se schyluje k boji a ihned zastavil 2. brigádu 3. jízdní divize pod velením generála G. A. Custera, která se na rozkaz generála Kilpatricka přesouvala k Round Topu. Posléze nechal vojáky z 5. a 6. michiganského pluku, aby sesedli z koní a zahájili postup proti Jižanům rozmístěným v okolí Rummelovy farmy, kde došlo ke střeleckému souboji předsunutých harcovníků McIntoshovy a Jenkinsovy brigády. Do přestřelky se na obou stranách zapojily též jízdní baterie, jejichž souboj zasáhl jak Custerovy pluky, tak 34. prapor z Virginie dislokovaný na Rummelově farmě.\nKolem druhé hodiny odpolední generál Stuart zaznamenal, že aktivita seveřanských pěších kavaleristů v důsledku nedostatku munice slábne, rozhodl se proto do útoku proti jejich pozici nasadit elitní 1. pluk z Virginie, který na bocích podporovali opěšalí vojáci 3. a 9. virginského pluku (\"mapa 16a\"). Tento úder sice Custerovu linii prorazili, záhy však vojáky Konfederace zpomalil jezdecký protiútok 5. michiganského pluku, jenž ustoupil až kolem 14:30, kdy Jižany posílili jezdci Cobbovy legie (\"mapa 16b\"). Za tohoto vývoje tedy generál Custer do střetnutí nasadil záložní 7. michiganský pluk, v jehož čele virginské jezdce rozprášil a zahnal k nedaleké ohradě, kde došlo k dalším potyčkám. Současně se Custer s částí 7. pluku střetl s 1. severokarolínským plukem a Legií Jeffa Davise na blízké farmě, kde však během deseti minut přišel o 100 vojáků a byl přinucen místo střetnutí kvapně opustit. Mezitím plukovník McIntosh zastavil prchající 5. michiganský pluk, kterému se za podpory Penningtonovy baterie podařilo postupující Jižany obrátit na ústup. Když tento zvrat v boji spatřil generál Wade Hampton, pokusil se dezorganizované konfederační jezdce osobně uspořádat, jakmile však vyrazil s praporem v ruce vpřed, začali ho spontánně následovat jak muži jeho brigády, tak brigády generála Fitzbugha Lee. Zhruba v 15:00 zaútočily pluky obou jednotek do prostoru u Lottovy farmy, kde se dostaly pod těžkou palbu protivníkova dělostřelectva. I přes narůstající ztráty jezdci pokračoval vpřed, dokud se jim nepostavil do cesty 1. michiganský pluk, poslední jednotka generála Custera. Netrvalo ovšem dlouho a Custerovi muži se díky protivníkově přesile dostali do obklíčení, z nějž byli vyproštěni jen díky iniciativě kapitána Millera, který s 3. pensylvánským plukem vpadl Jižanům do boku. Střet, v němž byl několikrát poraněn generál Hampton, začal být značně zmatený a postupně se rozpadl do dílčích srážek. Kvůli přečíslení protivníka generál McIntosh do boje nasadil i členy štábu a hudebníky a nakonec se mu podařilo pozici uhájit. Jižané, kteří v boji ztratili 181 mužů, se stáhli zpět na Cress Ridge. Seveřany celé střetnutí stálo 254 vojáků, z nichž 219 náleželo k Custerově brigádě, nicméně se jim podařilo zabránit postupu konfederační kavalerie dál k baltimorské cestě, kde by mohla mít její intervence nepředvídatelné důsledky.\n\nAsi v 15:00 došlo na nejzazším pravém křídle konfederačních pozic k potyčkám mezi pěchotou generála Lawa a dvěma brigádami federálního jezdectva pod velením generálů Farnswortha a Merritta. Zhruba v 17:00 dal generál Kilpatrick, nominální velitel obou seveřanských jednotek, rozkaz generálu Farnsworthovi, aby napadl protivníka v prostoru mezi emmitsburskou cestou a Okrouhlými štíty (\"mapa 17\"). V první fázi akce se Seveřanům podařilo prorazit rojnici 1. texaského pluku, vzápětí se však jejich útočná formace rozpadla. Část jezdců byla odražena Robertsonovou brigádou, část, v čele s generálem Farnsworthem, se dostala pod palbu jednotek držících Devil's Den. Soustavnému ostřelování pěchotou a dělostřelectvem tento oddíl neunikl ani při pokusu o návrat. Navíc mu generál Law uzavřel cestu 15. alabamským plukem a federální jezdci z 1. vermontského pluku se dostali do pasti. Nakonec se jim podařilo z obklíčení uniknout, avšak celá tato \"jízda na smrt\" je stála pětašedesát jezdců, včetně života generála Farnswortha.\n\nPo odražení Pickettova útoku svolal generál Meade do hlavního stanu válečnou poradu. V jejím průběhu se generálové Hancock a Pleasanton pokoušeli razantně prosadit, aby federální jednotky podnikly na rozvrácený Leeův střed, kde se dala předpokládat 1,5 km široká mezera, protiútok, jejich nadřízený však nechtěl riskovat úder do neznáma a spokojil se s již dosaženým. Navíc se v 18:00 zatáhlo a nad bojištěm se strhla prudká bouřka.\n\n4. července ráno se nad Gettysburgem strhla další bouřka. V 8:00 požádali Seveřané o příměří, aby mohli být z bojiště odneseni ranění, které Jižané v doprovodu Imbodenovy brigády začali z tábora odvážet v 16:00. Téhož dne generál Lee vyslal po fairfieldské cestě Robertsonovu jízdní brigádu, jejíž úkolem bylo obsadit průsmyk South Mountain. Robertsonovy muže zanedlouho následovalo vozatajstvo v doprovodu Jonesovy jízdní brigády. Za nimi se po setmění a v průběhu zuřící letní bouře začaly postupně stahovat sbory A. P. Hilla, generála Longstreeta a nakonec generála Ewella. V táboře byla jako zadní stráž ponechána pouze Gordonova brigáda, která okolí Gettysburgu opustila 5. června kolem poledne.\n7. července severovirginská armáda dorazila k Potomaku, kde generál Lee zjistil, že rozvodněná řeka zničila jeho pontonový most, což jej přinutilo rozkázat vojákům vybudovat 9 mil dlouhou obrannou linii vedoucí od Hagerstownu až k Williamsportu. O dva dny později voda opadla a Jižané opět poškozený most zprovoznili. Jako první se po opravené konstrukci začali přesunovat zajatci s raněnými. Seveřané se k fortifikační bariéře přiblížili teprve 12. července. Následujícího dne, přinucen nátlakem prezidenta Lincolna, dal opatrný generál Meade rozkaz jezdectvu, aby vyrazilo proti nepřátelským liniím k bojovému průzkumu. Kavaleristy však při nočním boji odrazila část Pettigrewovy divize a jediným jejich úspěchem bylo zajetí několika raněných nebo tuláků. Při přestřelce byl smrtelně raněn i generál Pettigrew, který o tři hodiny později svému zranění podlehl a stal se tak posledním mrtvým vojákem Konfederace v pensylvánské kampani. Až 14. července Seveřané zjistili, že Pettigrewova jednotka tvořila zadní voj, který se ještě v noci přes Potomac stáhl za zbytkem armády. Přestože vojáci Unie v bitvě u Gettysburgu zvítězili, zavládlo ve Washingtonu zklamání, že se generálovi Leeovi podařilo uniknout. Prezident Lincoln byl velmi nespokojen a generálu Meadovi sice vyjádřil poděkování za jeho osobní zásluhu na vítězství v boji, ale zároveň mu vyčetl, že vrchního velitele Armády severní Virginie nezajal, což mohlo vést k rychlejšímu ukončení války.\n\nKromě porážky u Gettysburgu utrpěla Konfederace další významnou ztrátu, když 4. července kapituloval obléhaný Vicksburg a s ním jeho 20 000 obránců. Obě tyto události měly pro secesionisty závažný důsledek nejen na domácí, ale i na mezinárodní frontě, neboť vládní představitelé Velké Británie a Francie zamítli další úvahy o možnosti uznat území pod správou Richmondu jako suverénní stát. Současně byla ve francouzských docích ukončena výstavba lodí pro Konfederaci a pod nátlakem federální vlády Britové zabavili dvě pancéřové lodě, které pro Jižany dokončili ve svých loděnicích. Na základě těchto faktů zastavili vládní představitelé Konfederace s oběma evropskými mocnostmi vzájemné diplomatické vztahy.\n\nVšechny tyto skutečnosti se odrazily i na burze, neboť cena bavlny, hlavního zdroje příjmu Jihu, ještě v červenci klesla na 65 bodů (do konce roku tato devalvace dosáhla 37 bodů). Vláda Konfederace se pokoušela kurz udržet, nicméně její intervence neměla úspěch a stála daňové poplatníky šest milionů dolarů ve zlatě. Díky tomuto ztrátovému hospodaření se zhroutily kurzy obligací vnitřních dluhů, ještě více stoupla cena zlata, čímž se prohloubila depreciace měny a inflace konfederační měny se dostala na 100 %. Jihem se začala šířit poraženecká nálada, která v armádě stála za vzmáhající se vlnou dezerce. Gettysburští generálové, paradoxně kromě generála Leea, byli podrobováni přísné kritice, ale tato negativní hodnocení již nezmohla nic se skutečností, že Konfederace byla zatlačena do defenzívy a další pozemní vojenské operace se měly odehrávat na jejím území. Bitva u Gettysburgu se tak stala skutečným zlomem v celém secesionistickém konfliktu a snaha generála Leea válku protahovat až za hranice možností armády i národa, vedla pouze k destrukci celého Jihu, ohromným lidským i materiálním ztrátám a nevyhnutelné porážce.\n\nAčkoliv se americké občanské války účastnilo značné množství vojáků české národnosti, dochovaly se písemné prameny, které potvrzují jejich nasazení u Gettysburgu, pouze na straně Unie. Šlo především o příslušníky 26. pěšího pluku wisconsinských dobrovolníků, který patřil k druhé brigádě, třetí divize, Howardova XI. sboru. O osudech těchto mužů informují ve svých dopisech, které odesílali svým příbuzným v Čechách, například Václav Dušek, Josef Paidr nebo Jan Švec. Tímto způsobem se dochoval i list, jenž prve jmenovaný adresoval svým rodičům a opatřil jej datem 20. července. Odeslán byl z nemocnice v Little Yorku, kde se Václav Dušek léčil po zranění utrženém v průběhu prvního dne bojů:\n\nZ dalších Čechů zraněných v bitvě jsou známí například Ludvík Chon, kulka mu uvízla v prsou, kulkou do ramene byl zasažen František Řezáč, s roztříštěným kolenem a kulkou v rameni byl z boje odnesen Jakub Dušenes. V lazaretu mu byla poraněná noha uříznuta, následkem čehož dožil v National Soldier's Home (domově pro vysloužilce). Do zajetí upadl Josef Rozsíval.\n\n\n\n"}
{"id": "309172", "url": "https://cs.wikipedia.org/wiki?curid=309172", "title": "Victoria Cup", "text": "Victoria Cup\n\nVictoria Cup byl hokejový turnaj, kterého se účastní nejlepší evropské hokejové týmy a týmy zastupující NHL. V roce 2008 byl odehrán zápas mezi vítězem Super six 2008 - Metalurgem Magnitogorsk a New York Rangers. V dalších letech bude Evropu zastupovat vítěz Hokejové ligy mistrů. Vítěz Victoria Cupu obdrží 1 000 000 švýcarských franků.\n\nVznik Victoria Cupu byl oznámen v roce 2007. Jeho první ročník se odehrál při příležitosti 100. výročí založení IIHF. Název vznikl z Victoria Skating Ringu v kanadském Montréalu, kde se 3. března 1875 odehrál první historicky doložený hokejový zápas na venkovním hřišti. Historicky prvním držitelem Victoria Cupu se 1. října 2008 stali hráči klubu New York Rangers.\n\nPo prvních dvou ročnících bylo pořádání turnaje pozastaveno.\n\n"}
{"id": "309179", "url": "https://cs.wikipedia.org/wiki?curid=309179", "title": "Frauenkirche (Mnichov)", "text": "Frauenkirche (Mnichov)\n\nFrauenkirche (\"Domkirche zu Unserer Lieben Frau\") v Mnichově patří se svými dvěma helmovými věžemi k nejznámějším dominantám města. Původně šlo o městský farní kostel (mariánské kostely většinou plnily tuto funkci), druhý nejstarší církevní svatostánek ve městě po kostelu sv. Petra (Mnichované jej důvěrně nazývají \"Alter Peter\"). Roku 1818 přesídlili biskupové z Freisingu do Mnichova a mariánský kostel se stal biskupskou katedrálou.\n\nZákladní kámen k výstavbě chrámu položil bavorský vévoda Zikmund roku 1468 a stavbou pověřil stavitele Jörga von Halsbach. Sám také uhradil část nákladů. Pozdněgotická stavba z pálené cihly byla dokončena a vysvěcena v roce 1494. Slavné měděné kupole na 99 m vysokých vyhlídkových věžích, nazývané „vlašské helmové střechy“ vznikly až v roce 1525 a jsou považovány za předzvěst renesance.\n\nRoku 1944 byl chrám vybombardován, těžce poškozen a vyplundrován, zůstaly stát obě věže, ale zřítily se klenby trojlodí, takže došlo ke zničení téměř veškeré vnitřní výzdoby. Propadla se také klenba krypty. Oltáře válku přečkaly v protileteckém krytu. Obnova chrámu trvala až do roku 1994.\n\nPřestože město Mnichov mělo v době výstavby pouhých 13 tisíc obyvatel, pojme chrámový prostor tisíce věřících. Trojlodní stavba je dlouhá 109 m a 40 m široká. Její zařízení je poměrně jednoduché: chórové lavice pocházejí z roku 1502, kromě nich se zde nacházejí jen fragmenty z období gotiky a baroka.\n\nU hlavního vchodu nás zaujme luxusní raně barokní mauzoleum císaře Ludvíka IV. Bavora z černého mramoru s bronzovými figurami, které bylo pořízeno roku 1622 za vlády za Maximiliána I. Císařovy ostatky však neobsahuje, jde o kenotaf.\n\nPodle barokní pověsti zanechal v dlažbě u vchodu stopu sám Ďábel, který se přišel podívat na právě dokončený kostel. Zaradoval se prý, že stavitel zapomněl na okna: masivní sloupoví je zakrývá a kromě toho bylo střední okno v chóru v barokní době zakryto obrovským oltářem. Když pekelník zjistil, že se mýlil, rozzlobil se, zadupal kopytem a vylétl ven. Jeho údajná stopa je dodnes viditelná v kameni.\n\nChrám byl původně zamýšlen jako rodová hrobka Wittelsbachů, což však nebylo nikdy zcela realizováno. Krypta byla znovuzřízena po roce 1945. Nejstarší hroby panovníků a příslušníků rodin mnichovských Wittelsbachů i Vartemvberků se zde dochovaly v počtu 46., Nejznámější jsou hroby s ostatky císaře Ludvíka IV. Bavora, jeho synů (jedním z nich byl vévoda Štěpán II., známý z Vrchlického veselohry Noc na Karlštejně) a dalších až do Albrechta V., který zemřel roku 1579 a jeho manželky Anny Habsburské (+1590). Jako poslední z dynastie zde byl pohřben bavorský král Ludvík III., sesazený roku 1918 z trůnu.\n\n"}
{"id": "309181", "url": "https://cs.wikipedia.org/wiki?curid=309181", "title": "Římskokatolická farnost Doubravník", "text": "Římskokatolická farnost Doubravník\n\nŘímskokatolická farnost Doubravník je územní společenství římských katolíků v obci Doubravník s farním kostelem Povýšení svatého Kříže.\n\n\nNa místě současného kostela se nacházel klášterní kostel místního ženského kláštera, založeného kolem roku 1230. Ještě na začátku 16. století byl asi chrám (i celý areál konventu) v poměrně dobrém stavu, nakonec se však Pernštejnové, majitelé místního panství, rozhodli si zde nechat zbudovat rodové pohřebiště v podobě nového kostela. Ten byl na náklady Jana IV. Bohatého a jeho bratra Vojtěcha postaven v letech 1535–1557. Pod presbytářem byla zřízena pernštejnská hrobka, která byla vypleněna švédskou armádou v roce 1645, v kněžišti se dodnes nachází šest náhrobních kamenů. Ve 40. letech 16. století byla k vybudované části chrámu dodatečně přistavěna sakristie. V roce 1792 bylo dřevěné zvonicové patro věže nahrazeno barokním zděným. Poslední velká úprava proběhla v letech 1859–1867, kdy nechal hrabě Vladimír Mitrovský přistavět k severozápadní stěně trojlodí novogotickou hrobku Mitrovských a dal do ní převézt tělesné pozůstatky svých předků. Dnes se v ní nachází 19 litinových sarkofágů.\n\nAdministrátorem excurrendo je od 1. srpna 1997 R. D. Zdeněk Chylík z Nedvědice.\n\nDnem vzájemných modliteb farností za bohoslovce a bohoslovců za farnosti brněnské diecéze je 19. září. Adorační den připadá na 28. září.\n\nNa území farnosti se koná Tříkrálová sbírka. Při sbírce v roce 2016 se vybralo jen v Doubravníku 24 443 korun. O rok později dosáhl výtěžek sbírky v Doubravníku 26 438 korun.\n\n"}
{"id": "309203", "url": "https://cs.wikipedia.org/wiki?curid=309203", "title": "Laguna (rozcestník)", "text": "Laguna (rozcestník)\n\nSlovo laguna má více významů:\n\n\n\n"}
{"id": "309204", "url": "https://cs.wikipedia.org/wiki?curid=309204", "title": "Helle Helle", "text": "Helle Helle\n\nHelle Helle (* 14. prosince 1965 Rødby) je dánská spisovatelka. Její tvorba je charakteristická minimalistickým stylem vyprávění, vychází z banálních situací, každodennosti, téma zůstává nevysloveno ve smyslu „show, do not tell“. Česky vyšly tři její knihy v překladu Heleny Březinové.\n\n\n"}
{"id": "309205", "url": "https://cs.wikipedia.org/wiki?curid=309205", "title": "Klauzura (klášter)", "text": "Klauzura (klášter)\n\nKlauzura (z lat. \"claudere\", zavřít) je označení pro klášterní prostory uzavřené laické veřejnosti. Jako život v klauzuře se označuje mnišský způsob života v přísném odloučení od venkovního světa.\n\nU klášterů se někdy rozlišuje \"vnitřní klauzura\" označující vlastní budovu konventu, typicky stavby připojené ke kostelu uspořádané kolem rajského dvora. \"Vnější klauzura\" pak zahrnuje i další budovy klášterního areálu obehnaného zdí. U řádů s přísnou klauzurou (tj. s přísným odloučením od světa) je vstup a pobyt cizích osob téměř zcela zapovězen a pro jejich styk s členy řádu je vyhrazeno parlatorium (hovorna). To se týká především částí kláštera, kde mají bratři či sestry své soukromí, kde se modlí a studují.\n\nPředpisy ohledně klauzury popisují pravidla vstupu, pobytu a odchodu cizích osob do kláštera či řeholního domu, jakož i pravidla pro pobyt členů kláštera mimo jeho prostory a jejich styk s ostatní společností. Klauzurní praxe je velmi starobylá a v průběhu věků procházela složitým vývojem, mezi jednotlivými řeholními společnostmi v ní mohou být i velmi výrazné rozdíly.\n\nPodle původu pravidel se klauzura rozlišuje na papežskou (určenou zvláštním předpisem Apoštolského stolce), biskupskou (určenou rozhodnutím místního ordináře) či konstituční (určenou právními předpisy samotné řeholní společnosti).\n\n"}
{"id": "309207", "url": "https://cs.wikipedia.org/wiki?curid=309207", "title": "Silentium", "text": "Silentium\n\nSilentium je mlčení či také mlčenlivost zachovávána v určitých církevních řádech nebo prostorách kláštera nebo v určitých časech k mlčení stanovených.\n\nUmožňuje řeholníkům v poklidu studovat, být s Bohem, naslouchat mu a rozmlouvat s ním.\n\nPojem silentium (či studijní klid) je používán i na katolických církevních školách pro označení času, o kterém musí být studenti bydlící na internátu na pokojích a věnovat se studiu. Např. na internátu Arcibiskupského gymnázia v Kroměříži trvalo silentium v roce 1997 od 19:00 do 21:00.\n"}
{"id": "309212", "url": "https://cs.wikipedia.org/wiki?curid=309212", "title": "Jan Miloslav Haněl", "text": "Jan Miloslav Haněl\n\nJan Miloslav Haněl (23. prosince 1808 Křesetice – 3. května 1883 Třebíč) byl český lékař, národní buditel a politik; poslanec Moravského zemského sněmu.\n\nNarodil se v Křeseticích nedaleko Čáslavi jako \"Jan Hanl\", nabýval svého vzdělání postupně v Jičíně (gymnázium) a pak v Praze. Tam roku 1835 vystudoval na lékaře. Během studií měl blízko k Josefu Kajetánu Tylovi. Přispíval do časopisu \"Květy\". Byl členem Kajetánského divadla a vlasteneckých kroužků. Téhož roku, kdy dokončil vysokou školu, přišel jako mladý lékař pracovat do Třebíče. Stal se městským lékařem. Brzy započal své národně buditelské úsilí. V roce 1844 založil na vlastní náklady český čtenářský spolek. Veřejně vystoupil jako předák českého tábora během revolučního roku 1848. Část měšťanských elit tehdy podporovala vypsání voleb do celoněmeckého Frankfurtského parlamentu. Haněl na české veřejné schůzi v intencích stanoviska Františka Palackého účast na těcht volbách odmítl. Volby do celoněmeckého sněmu se ovšem i tak na Třebíčsku uskutečnily. Po porážce revoluce byl v 50. letech jediným zástupcem uvědomělých Čechů v obecním zastupitelstvu (zbytek vedení samosprávy byl orientován proněmecky nebo nebyl národnostně vyhraněný).\n\nV roce 1861 stál u vzniku třebíčské Měšťanské besedy a byl jejím předsedou. Protože neměla vlastní prostory a musela si je najímat, byl Jan Miloslav Haněl mezi těmi, kdo se přičinili o postavení Besedního domu na Karlově náměstí, dnes označovaného Národní dům. V něm se měšťanská beseda usídlila roku 1871.\n\nZapojil se i do vysoké politiky. V zemských volbách v září 1871 byl zvolen na Moravský zemský sněm, kde zastupoval kurii městskou, obvod Třebíč, Velké Meziříčí. Mandát zde obhájil i v krátce poté vypsaných zemských volbách v prosinci 1871. Byl oficiálním národním kandidátem (Moravská národní strana, staročeská). Roku 1872 byl jeho mandát zrušen.\n\nNa místní úrovni se i přes politické neúspěchy své věci (volby roku 1873 a 1876) roku 1882 nakonec dočkal odstavení německé menšiny od politické moci ve městě. Nová česká samospráva pak ocenila Hanělovy zásluhy tím, že se stal roku 1883 čestným občanem města Třebíče. Jeho jméno v městě Třebíči nese jedna z ulic v části Podklášteří; předtím – než byla asanována – to byla ulice na Horce.\n\nPoslední Hanělův politický výrok týkající se Třebíče zněl:\n\n"}
{"id": "309214", "url": "https://cs.wikipedia.org/wiki?curid=309214", "title": "Thrust SSC", "text": "Thrust SSC\n\nThrust SSC (SuperSonic Car) je britský jednomístný tryskovým pohonem poháněný automobil, navržený inženýry Richardem Noblem, Glynnem Bowsherem, Ronem Ayersem a Jeremym Blissem. Vůz jako první a dosud jediný oficiálně překonal rychlost zvuku.\n\nThrust SSC drží rekord nejvyšší dosažené rychlosti na zemském povrchu, který se mu podařilo překonat 15. října 1997, když dosáhl rychlosti 1 228 km/h (763 mph). Přesněji\n\n\nStal se tak oficiálně prvním pozemním vozidlem, které překonalo zvukovou bariéru. Před ním se to podařilo 17. října 1979 automobilu s názvem Budweiser Rocket, rekord však nemohl být uznám pro nesplnění pravidel. Aby byl rekord oficiálně uznán musí se absolvovat dvě jízdy s časovým odstupem maximálně hodinu, v obou dvou musí být rychlost překonána, což se právě podařilo až stroji Richarda Nobla.\n\nPrivilegium řídit toto 16,5 m dlouhé, 3,7 m široké a 10,7 tuny vážící vozidlo padlo na britského bojového pilota Andyho Greena. Pokus o překonání rekordu se uskutečnil v Black Rock Desert v Nevadě, Spojené státy americké.\n\nPohon zajišťují dva proudové motory s forsáží Rolls-Royce Spey používané ve stíhačkách F-4 Phantom II. Motory vyvinou tah o síle 223 kN a spálí okolo 18 litrů paliva za sekundu. V porovnání s klasickou spotřebou jaká je udávána u osobních automobilů by spotřeba vycházela na 5 500 l na 100 km. Také zrychlení vozu stojí za zmínku: za 4 s na 160 km/h a na kulatých 1000 km/h se Thrust SSC dostal za pouhých 16 sekund. Kola byla zhotovena ze speciální slitiny hliníku, aby vydržela až 9 500 otáček za minutu.\n\nThrust SSC a jeho mladší dvojče Thrust2, který také překonal rychlostní rekord v roce 1983, kdy dosáhl rychlosti 1018 km/h, jsou vystaveny v Coventry Transport Museum v Anglii.\n\n"}
{"id": "309219", "url": "https://cs.wikipedia.org/wiki?curid=309219", "title": "Vláknonošci", "text": "Vláknonošci\n\nVláknonošci (bradatice; Siboglinidae, dříve též Pogonophora) je skupina mořských mnohoštětinatých kroužkovců. Jejich fylogenetické postavení nebývalo jisté, často byli považováni za zvláštní kmen či dva nepříbuzné kmeny živočichů, dokonce se objevily i názory, že jde o příbuzné druhoústých. Dnes je již zřejmé, že patří mezi mnohoštětinatce, dokonce jsou všichni řazeni do jediné čeledi Siboglinidae (Caullery, 1914) řádu rournatců (Canalipalpata), přestože jde o druhy mezi sebou dosti odlišné.\n\nVláknonošci jsou článkovaní červi (jejich článkování není ale příliš zřetelné, neboť druhý tělní článek je velmi výrazně prodloužený), kteří žijí přisedle v mořských hlubinách. Chybí jim trávicí soustava včetně ústního otvoru, místo ní mají zvláštní orgán trofozom, ve kterém žijí bakteriální symbionti, kteří syntetizují organické sloučeniny díky energii získané ze sloučenin síry. Vláknonošci jsou tak vlastně chemoautotrofním systémem, který nepotřebuje k životu sluneční energii. Žijí u tzv. černých kuřáků (např. druh riftie hlubinná).\n\nK vláknonošcům v dnešním pojetí patří následující 4 monofyletické skupiny:\n\nPříbuzenské vztahy lze vyjádřit následujícícm fylogenetickým stromem:\n\n\n\n"}
{"id": "309220", "url": "https://cs.wikipedia.org/wiki?curid=309220", "title": "Operace Mars", "text": "Operace Mars\n\nOperace Mars, zvaná též jako druhá rževsko-syčevská ofenzíva byla sovětská vojenská operace Velké vlastenecké války uskutečněná ve dnech 25. listopadu až 20. prosince 1942. Jejím úkolem bylo obklíčení německých jednotek v prostoru Rževa, kde německá fronta tvořila výběžek do hloubky území SSSR. Téměř souběžně s ní probíhala bitva o Velikije Luki, dále také operace Uran a operace Prsten u Stalingradu. Jejím cílem bylo, mimo jiné, také úspěšně vázat německé zálohy tak aby nemohly být použity k vyproštění obklíčené 6. německé armády v prostoru Stalingradu. Celé operaci velel zástupce Hlavního stanu vrchního velení Georgij Konstantinovič Žukov.\n\nPočátkem listopadu 1942 se německá vojenská rozvědka dozvěděla o chystané operaci, takže se na ni mohla dostatečně připravit. Německá křídla byla doplněna posilami. Operace začala 25. listopadu, kdy zhruba půl miliónu sovětských vojáků Kalininského a Západního frontu zaútočilo na německé, maďarské a italské vojenské jednotky. Přes drtivou dělostřeleckou přípravu se útočící Rudé armádě nepodařilo zejména na severní části fronty dosáhnou stanovených úkolů. Lepší byla situace na jihu, kde sovětská vojska překročila řeku Vazuzu a vybudovala si předmostí na západním břehu. Sověti využívali převahu v počtu tanků, ale v počtu nasazených vojáků Němce nepřevyšovali. Sovětské útoky pokračovaly za velkých ztrát i v dalších dnech a dosahovaly jen dílčích úspěchů. Pěchota Rudé armády byla bez dopravních prostředků a zaostávala za tanky, přičemž vázl i přísun zásob. Němcům se podařilo dostat do oblasti bojů další posily a počátkem prosince si dokázali vytvořit přesilu v tancích i v pěchotě. Úspěchů v boji se jim však dosáhnout nepodařilo.\n\nÚtočné boje pomalu utichaly a obě znepřátelené strany se zakopaly. V měsíci únoru dostal německý generál Walter Model rozkaz k opuštění z Rževského výběžku, odkud se německá vojska do konce března 1943 stáhla a zkrátila tak frontovou linii.\n\n\n\n"}
{"id": "309226", "url": "https://cs.wikipedia.org/wiki?curid=309226", "title": "Pavla Poznarová", "text": "Pavla Poznarová\n\nPavla Poznarová (* 26. září 1986 ve Zlíně) je bývalá česká házenkářka. V dresu rodného Zlína začala hrát interligu ještě coby nadějná dorostenka společně s další bývalou reprezentantkou a pozdější spoluhráčkou z francouzských Met Lenkou Kysučanovou.\n\nVe své krátké kariéře již stihla vyhrát dva mistrovské tituly, po jednom v Česku a ve Francii, probojovat se do juniorské i seniorské reprezentace. Navíc byla v roce 2005 vyhlášena talentem roku. Zajímavý průběh měl její přestup do zahraničí: Měla již před podpisem smlouvy s německým Erfurtem, když jí angažmá nabídly francouzské Mety. V přestupu významnou roli tehdy sehrála bývalá brankářka Met a v současnosti asistentka trenéra u reprezentace České republiky Lenka Černá. Do Met tak přestoupila dvojička zlínských spoluhráček Poznarová s Kysučanovou, které o několik měsíců později doplnila další česká reprezentantka Klára Zachová z pražské Slavie.\n\nPo sezoně 2008-2009 přestoupila do týmu řecké ligy AC Ormi-Loux Patras.\n\n\n\n"}
{"id": "309232", "url": "https://cs.wikipedia.org/wiki?curid=309232", "title": "Waltzing Matilda", "text": "Waltzing Matilda\n\n\" \" (česky doslovně \"Tančící Matylda\", viz dále) je nejpopulárnější australská zlidovělá píseň. Je považovaná za neoficiální hymnu Austrálie.\n\nText napsal v roce 1895 básník Banjo Paterson, hudbu s využitím skotského lidového nápěvu složila Christina Macphersonová, její rukopis je uložen ve fondu Australské národní knihovny. V notách byla poprvé vydána v roce 1903. V roce 1977 byla zařazena do výběru čtyř písní, z nichž se ve všelidovém hlasování vybírala australská hymna a ziskem 28 % obsadila druhé místo za vítěznou písní \"Advance Australia Fair\".\n\nNázev písně sice může znamenat \"\"tančící Matylda\"\", ale spojení také znamená \"\"toulání se\" nebo \"vandrování\" se vším jměním v ruksaku na zádech. Text písně vychází právě z tohoto významu.\n\nPíseň se stala jedním ze symbolů australské kultury a je tak hojně využívána při oficiálních i neoficiálních příležitostech. Označení \"Matildas\" se stalo přezdívkou pro australskou reprezentaci ve fotbale žen.\n\n\n"}
{"id": "309234", "url": "https://cs.wikipedia.org/wiki?curid=309234", "title": "Bitva o Velikije Luki", "text": "Bitva o Velikije Luki\n\nBitva o Velikije Luki bylo vojenské střetnutí během Velké vlastenecké války, které probíhalo ve dnech 19. listopadu 1942 – 16. ledna 1943. Jednalo se o významné střetnutí sovětských a německých vojsk na východní frontě.\n\nVelikije Luki je ruské starobylé město s pevností, které je důležitým dopravním uzlem, o který byl sveden boj již při sovětském protiútoku v bitvě pod Moskvou. V průběhu roku 1942 bylo město odstřelováno sovětským dělostřelectvem a rozhodující útok byl plánován na konec roku.\n\n19. listopadu 1942 začala operace Uran a bezprostředně na ni navazující operace Prsten, tyto dvě operace znamenaly nejprve obklíčení a následně i zničení německých vojsk soustředěných u Stalingradu. Současně s nimi probíhaly jak útok na Velikije Luki tak i operace Mars u Rževa. Obě tyto operace vázaly větší německé zálohy na jiných úsecích fronty tak, že se nedaly použít k vyproštění obklíčených německých vojsk v kotli u Stalingradu.\n\nSovětská přesila zde byla obrovská, proti zhruba 20 tisícům Němců útočilo přibližně 100 tisíc vojáků Rudé armády. Němcům se během listopadu dařilo město poměrně úspěšně bránit, ovšem Sověti nasadili v druhé polovině prosince do bojů velké množství tanků, odřízli město a pronikli dovnitř. Počátkem ledna 1943 byla již ve městě pouze dvě ohniska odporu, která byla do poloviny ledna zlikvidována.\n"}
{"id": "309237", "url": "https://cs.wikipedia.org/wiki?curid=309237", "title": "Lavrentij Kartvelišvili", "text": "Lavrentij Kartvelišvili\n\nLavrentij Kartvelišvili (gruzínsky: ლავრენტი ქართველიშვილი) (* 28. května 1890, Janeti - † 22. srpna 1938) byl gruzínský politik a vysoký představitel gruzínské větve Komunistické strany Sovětského svazu a přítel dalšího vlivného gruzínského bolševika Serga Ordžonikidzeho.\n\nV mládí studoval obchodní akademii v Kyjevě, ale byl ze studií vyloučen kvůli svým pro-revolučním aktivitám. Ve svých dvaceti letech, po událostech v Rusku v roce 1905, kterých se aktivně účastnil, vstoupil v roce 1910 do bolševického křídla Ruské sociálně demokratické dělnické strany.\n\nBěhem revoluce v Rusku v roce 1917 předsedal Kyjevskému místnímu výboru a během května a června 1918 se stal členem Ukrajinského ústředního výboru komunistické strany. Na jaře a v létě 1919 byl pověřen vedením regionálního výboru komunistické strany v Oděse. Když vypukla Občanská válka v Rusku, Kartvelišvili byl koncem roku 1919 jmenován členem Revoluční vojenské rady 12. armády. V roce 1920 se věnoval i novinářské činnosti, když se stal redaktorem komunistických novin. Od roku 1923 přešel z Ukrajiny do komunistické strany v Gruzii a stal se tajemníkem jejího Ústředního výboru. Později se stal i druhým tajemníkem Zakavkazkého výboru komunistické strany.\n\nOd 14. června 1927 do dubna 1928 předsedal gruzínskému Ústřednímu výkonnému výboru strany a zároveň od června 1927 do června 1929 vykonával funkci Předsedy Rady lidových komisařů v Gruzínské SSR. V červnu 1929 byl převelen zpět do Ukrajinské SSR, aby zde řídil politické oddělení Ukrajinského vojenského okruhu. Na Ukrajině také vykonával funkci druhého tajemníka Ústředního výboru Ukrajinské komunistické strany. Od roku 1930 byl kandidátem do Ústředního výboru Komunistické strany Sovětského svazu a v roce 1934 jeho plnohodnotným členem.\n\nBěhem roku 1931 došlo k výměně na postu Prvního tajemníka gruzínské komunistické strany a 11. září jím byl zvolen Kartvelišvili. V říjnu ale byl na pozici druhého tajemníka dosazen neoblíbený Lavrentij Berija, který předtím pracoval pro tajnou policii, jehož způsoby a choutky ovšem Kartvelišvili nesnášel. Kvůli vzájemným sporům odešel Kartvelišvili nedlouho po svém jmenování 14. listopadu z funkce, kterou pak po něm vykonával právě Berija. Od té doby musel čelit několika vykonstruovaným Berijovým obviněním a v roce 1936, když vykonával funkci předsedy „obkomu“ na Krymu, byl zatčen. Na svobodu mu nepomohlo ani přátelství s Ordžonikidzem a v roce 1937 byl odvlečen z Kavkazu a v rámci stalinské čistky popraven.\n\n"}
{"id": "309244", "url": "https://cs.wikipedia.org/wiki?curid=309244", "title": "Islands (album, Mike Oldfield)", "text": "Islands (album, Mike Oldfield)\n\nIslands je desáté studiové album britského multiinstrumentalisty Mika Oldfielda. Bylo vydáno v září 1987 (viz 1987 v hudbě) a v britském žebříčku prodejnosti hudební alb se nejlépe umístilo na 29. místě (v říjnu 1987).\n\nSchéma alba \"Islands\" je shodně s ostatními Oldfieldovými alby 80. let. Na první straně LP desky (či na první polovině CD) se nachází rozsáhlá instrumentální kompozice s názvem „The Wind Chimes“. Ta byla tentokrát rozdělena do dvou částí, které ale měly samostatnou stopu pouze na americkém vydání. „The Wind Chimes“ je svými změnami melodií, rytmů a nástrojů jakýmsi předchůdcem alba \"Amarok\" vydaného v roce 1990.\n\nDruhou polovinu alba zabírají zpívané písničky. Jako první po „The Wind Chimes“ následuje známý hit „Islands“ se zpěvačkou Bonnie Tylerovou. Další píseň, „Flying Start“, nazpíval Oldfieldův přítel Kevin Ayers. Na písničce „Magic Touch“ naopak zní vokály Jima Price. Na zbylých třech písních účinkuje norská zpěvačka Anita Hegerlandová, Oldfieldova třetí manželka.\n\nK albu bylo natočeno videoalbum \"The Wind Chimes\", které obsahuje videoklipy většiny skladeb z \"Islands\" a dále videoklipy několik dalších písní.\n\nAmerické vydání \"Islands\" je odlišné od toho originálního, evropského. Skladba „The Wind Chimes“ je tu skutečně rozdělena do dvou částí, chybí zde píseň „When the Nights on Fire“ a také je odlišné řazení skladeb. Píseň „Magic Touch“ je navíc na americké edici nazpívána Maxem Baconem.\n\n\nNa albu se také podíleli:\n\n"}
{"id": "309248", "url": "https://cs.wikipedia.org/wiki?curid=309248", "title": "Michael Cretu", "text": "Michael Cretu\n\nMichael Cretu (* 18. května 1957 Bukurešť, Rumunsko), známý také jako Curly M.C., původním jménem Mihai Crețu, je rumunský hudebník, syn rumunského otce a matky rakouského původu.\n\nJeho nejvýraznějším díly jsou skladba \"Samurai (Did You Ever Dream)\" z alba \"Chinese Wall\" a pozdější skupina Enigma (od r. 1988).\n\nBěhem své dlouhé kariéry Crețu spolupracoval s mnoha dalšími muzikanty (např. Sandra Cretu, Frank Farian, Boney M., Goombay Dance Band či Mike Oldfield před založením Enigmy; během projektu Enigma např. Jens Gad, Frank Peterson nebo ATB).\n\nDo roku 2001 prodal Cretu více než 100 milionů desek po celém světě.\n\nVlastní také nahrávací studio, které se nachází v domě Michaela a Sandry Cretuových na španělské Ibize.\n\n"}
{"id": "309252", "url": "https://cs.wikipedia.org/wiki?curid=309252", "title": "Prezident Gruzie", "text": "Prezident Gruzie\n\nPrezident Gruzie (gruzínsky: ) je hlavou Gruzie a nejvyšší vojenský velitel v zemi. Gruzínský prezident je volen přímo a jeho funkční období je pětileté. Mezi jeho nejdůležitější pravomoci a povinnosti patří udělování státních vyznamenání a prezidentských milostí. Před změnou gruzínské Ústavy v roce 2004 navíc stál v čele vlády.\n\nPrezident musí složit slib do tří týdnu od svého zvolení, kdy je provedena inaugurace, při níž přísahá před národem a před Bohem:\n\n\n"}
{"id": "309253", "url": "https://cs.wikipedia.org/wiki?curid=309253", "title": "Letní paralympijské hry 2000", "text": "Letní paralympijské hry 2000\n\nXI. letní paralympijské hry se konaly v roce 2000 v Sydney od 18. do 29. října. Her se zúčastnilo 123 výprav včetně tzv. nezávislých sportovců reprezentujících Východní Timor.\n\nPři organizaci her bylo využito úzké spolupráce s pořadateli olympijských her, které skončily krátce před paralympiádou. Soutěže navštívilo na 1,2 milionu diváků, více než dvojnásobek dosavadní rekordní návštěvy z paralympiády v Atlantě. Soutěže se konaly na olympijských sportovištích včetně Stadionu Australia a dalších místech v Olympijském parku ve čtvrti Homebush Bay. Maskotem her byla agama Lizzie.\n\nMezi vrcholy her patřily finále ragbyového turnaje, ve kterém Austrálie podlehla o bod Spojeným státům. Čtyři zlaté medaile v atletice - na všech tratích od 100 do 800 metrů - získala britská vozíčkářka Tanni Greyová-Thompsonová. Padlo víc než 300 světových a paralympijských rekordů.\n\nCelkově bylo zařazeno 19 sportů. Novinkou bylo vzpírání žen.\n\nZ 550 sad medailí (vysoký počet je daný rozdělením sportovců do kategorií podle vážnosti postižení) získali nejvíc domácí sportovci.\nZdroj: MPV\n\nČeskou republiku reprezentovalo v šesti sportech celkem 57 sportovců. Získali na hrách dohromady 43 medailí, z toho 15 zlatých, 15 stříbrných a 13 bronzových. Nejúspěšnější byl atlet a cyklista Roman Musil, který sám získal tři zlaté, jednu stříbrnou a jednu bronzovou medaili.\n\nZdroj: Český paralympijský výbor\n\n"}
{"id": "309257", "url": "https://cs.wikipedia.org/wiki?curid=309257", "title": "William Deane", "text": "William Deane\n\nSir William Patrick Deane (* 4. ledna 1931 v Melbourne, Austrálie) je australský právník, soudce a 22. guvernér Austrálie.\n\nWilliam Deane vystudoval práva v Sydney a v nizozemském Haagu. Po krátké akademické kariéře byl povolán do soudnického systému do různých funkcí na Nejvyšším soudu Nového Jižního Walesu, Australského federálního soudu a Nejvyššího australského soudu (od 1982), odkud odešel v roce 1995. 16. února 1996 byl totiž jmenován generálním guvernérem. Oficiálně zahájil Letní olympijské hry 2000 v Sydney v roce 2000.\n\n"}
{"id": "309263", "url": "https://cs.wikipedia.org/wiki?curid=309263", "title": "North and South (rozcestník)", "text": "North and South (rozcestník)\n\nNorth and South (česky \"Sever a jih\") má více významů:\n\n"}
{"id": "309264", "url": "https://cs.wikipedia.org/wiki?curid=309264", "title": "Japan Airlines", "text": "Japan Airlines\n\nJapan Airlines (: 株式会社日本航空, \"Kabušiki-gaiša Nihon Kókú\"), také známá jako JAL, je japonská letecká společnost se sídlem v tokijské čtvrti Šinagawa. JAL je největší letecká společnost v Asii. Od dubna 2007 je JAL členem letecké aliance Oneworld. JAL byl v minulosti největším uživatelem letounů Boeing 747 na světě.\n\nNa historickém logu společnosti je zobrazen stylizovaný jeřáb mandžuský.\n\nMezi lety 2000 a 2006 se Japan Airlines spolu se společnostmi British Airways, Korean Air a Qantas podílela na cenovém kartelu u nákladní letecké dopravy mezi Japonskem a USA. JAL na nelegální dohodě vydělala kolem 2 mld. dolarů. Při vyšetřování, které následně provádělo americké Ministerstvo spravedlnosti a FBI, společnost plně spolupracovala a v dubnu 2008 dostala pokutu 110 milionů dolarů.\n\n"}
{"id": "309266", "url": "https://cs.wikipedia.org/wiki?curid=309266", "title": "Staré Hradisko", "text": "Staré Hradisko\n\nStaré Hradisko je nejvýznamnější keltské oppidum na Moravě. Nachází se na východním okraji Drahanské vrchoviny, asi jeden kilometr východně od obce Malé Hradisko, na kopci nad osadou Okluky, zhruba v polovině cesty mezi Prostějovem a Boskovicemi. V minulosti procházela nedaleko oppida historická obchodní cesta Jantarová stezka. Dodnes patrnými mohutnými hradbami opevněná poloha na izolovaném ostrohu mezi dvěma vodními toky (Oklukou a jejím bezejmenným pravobřežním přítokem, tekoucím od Malého Hradiska) měla rozlohu asi 37 hektarů. Pozůstatky oppida jsou chráněny jako kulturní památka ČR. Oblast je volně přístupná a je doplněna naučnou stezkou s informačními panely.\n\nTato poloha byla vybrána pro svoji blízkost ke zdrojům minerálů, komunikačních linií a také možná vegetaci využité při jeho stavbě.\n\nJiž před stavbou oppida se na lokalitě nacházelo výšinné hradiště ze starší doby železné.\n\nOppidum náleží k nejznámějším a nejdůležitějším keltským lokalitám na Moravě, významným i v širším středoevropském prostoru. Místo je známo již od středověku, a to nálezy jantaru, který se zde vyskytuje v hojné míře. První zmínka o „hoře Kadidlné“ pochází ze zemských desk olomouckého kraje z roku 1519. V kronice olomouckého biskupa Jana Dubravia, předního moravského humanisty, vydané v roce 1552 je zmínka o nálezech myrrhy („v místě, které se nazývá Hradisko“). Lokalita se pod označením („hradisko, kde je nacházena myrrha“) na Komenského mapě Moravy z roku 1627.\n\nHistorické zmínky svědčí o bohatých nálezech jantaru, ale postupem času byla věnována pozornost i jiným druhům nálezů, především mincím a kovovým předmětům, počíná se objevovat i odborný zájem o lokalitu. Ten vyústil v amatérské výzkumy boskovických rodáků Františka Lipky a Karla Snětiny před první světovou válkou a ve 20. letech minulého století a tyto výzkumy zase podnítily zájem profesionálních archeologů a nakonec i systematický archeologický výzkum, který v letech 1934–1937 prováděl společně Státní archeologický ústav v Praze pod vedením Jaroslava Böhma a Moravské zemské muzeum v Brně, zastoupené J. Skutilem. Při velkoryse a průkopnicky pojatých výzkumných pracích (badatelé zde realizovali první plošný výzkum v historii československé archeologie) byly odkryty rozsáhlé plochy uvnitř hradeb, bylo prozkoumáno vnější i vnitřní opevnění včetně brány do předhradí; velký důraz byl kladen na perfektní terénní dokumentaci a v neposlední řadě na spolupráci jiných, především přírodovědných disciplin (např. rozbor osteologického a paleobotanického materiálu, pedologický rozbor, analýzy skleněných předmětů a grafitové keramiky, letecké snímkování – to bylo na lokalitě provedeno v českých zemích vůbec poprvé). Výzkum byl přerušen patrně v důsledku pohnutých událostí roku 1938 a následného válečného období a obnoven byl teprve v 60. a 70. letech, kdy lokalitu – obdobně velkoryse – zkoumali Jiří Meduna a v 80. a 90. letech pak Miloš Čižmář, který na předchozí odkryvy plynule navázal.\n\nDíky tomu na západním předhradí byla odkryta souvislá plocha větší než jeden hektar (z celé hradbami obehnané plochy o výměře 37,5 hektaru jsou na různých místech prozkoumány celkem dva hektary plochy), což umožnilo získat dostatečné poznatky o formě zástavby, charakteru komunikací a ve spojení s průzkumem fortifikace i o charakteru opevňovacího systému a v neposlední řadě o chronologickém vývoji lokality. \n\nHradby, jenž dosahují celkové délky 2770 metrů, uzavírají plochu o rozloze cca 37,5 hektaru, která byla vnitřním opevněním rozdělena na tři části: rozlehlé západní předhradí s rozlohou 13,5 hektaru, centrální část (tzv. akropoli) s rozlohou 23,5 hektaru a menší východní předhradí. Kromě toho bylo na poli západně od oppida zjištěno osídlení identické s osídlením uvnitř hradeb. Vstup do oppida umožňovaly dvě brány, jedna z východní, druhá z jihozápadní strany (přístup ze západní či severozápadní strany není zcela zřetelný), další brána spojovala západní předhradí s centrální částí.\n\nAreál oppida uzavřený hradbami byl souvisle zastavěn nikoli jednotlivými domy, ale dvorci o rozměrech zhruba 50 × 50 m, které byly obehnány ploty či ohradami a odděleny komunikacemi, z nichž některé byly dlážděny (resp. zpevněny). Tento způsob zástavby svědčí o plánovité parcelaci plochy. Identická zástavba byla zachycena i na rovinatém terénu vně západního opevnění. Dvorce patrně byly samostatnými hospodářskými jednotkami a obývaly je zřejmě jednotlivé rodiny či rody; uvnitř jejich ohrazení jsou zachyceny jak velké domy postavené na úrovni terénu, tak polozahloubené menší chaty, sloužící zřejmě jako dílny (doloženo je kovářství, lití barevných i drahých kovů, ražba mincí, výroba jantarových korálků, kostěných a skleněných předmětů atd.), odkryta byla řada ohnišť a dokonce i hrnčířské pece, zjištěno bylo i několik cisteren na dešťovou vodu. \n\nOpevnění oppida bylo impozantní a v terénu je dosud velmi dobře patrné – v některých místech výškový rozdíl mezi dnem příkopu před hradební zdí a korunou valu činí až 6 metrů. Výzkumem byly zjištěny dvě hlavní stavební fáze hradby – v první byla nad příkopem s bermou vybudována lícní kamenná zeď zpevněná masivními svislými kůly, na něž navazovala armatura z dalších mohutných dřevěných kůlů; prostor mezi touto a zadní zdí, široký asi 4 metry, byl vyplněn hlinitoštěrkovým zásypem, k zadní zdi pak přiléhala rampa. Po určité době trvání byla tato hradba srovnána se zemí a vybudována znovu, širší a posunuta o několik metrů vně. Celková délka opevňovacího systému je více než 2 kilometry a svědčí nejen o umu svých stavitelů, ale i o jejich organizačních schopnostech: při stavbě bylo přemístěno obrovské množství zeminy, na místo dopraven potřebný objem kamene a stavebního dříví (to koneckonců platí i pro stavbu obydlí a dílen) – to vše byly aktivity, které si vyžádaly jistě velké množství pracovních sil, jejichž činnost bylo nutno dobře zorganizovat a zkoordinovat a jež v neposlední řadě bylo nutno zásobovat potravinami.\n\nV průběhu všech těchto výzkumů vydala lokalita velké množství nálezů, které vypovídají o životě jejích obyvatel a o jejich rozmanité činnosti. Především bylo nalezeno velké množství různé keramiky, železné nástroje a kování nejrůznějšího druhu, zbraně, bronzové a železné šperky, zlomky skleněných perel a náramků, nacházejí se drobné zvířecí plastiky, doklady výroby mincí i množství mincí zlatých i stříbrných, množství jantaru (suroviny, polotovarů, odpadu, zmetků i finálních výrobků). Posledně jmenovaný druh nálezů spojuje Staré Hradisko s oblastí Baltu, s oblastí vyspělého středomořského prostředí zase nálezy zlomků bronzových a skleněných nádob či římská republikánská mince.\n\nCelkový charakter jak nálezů, tak i zástavby vykresluje oppidum jako středisko řemesel a obchodu, nepochybně i středisko správní a snad i centrum kultu. Zejména podle souboru více než šesti set železných a bronzových spon můžeme již velmi dobře stanovit časové postavení lokality, které je obdobné jako u ostatních našich oppid. Počátek osídlení Starého Hradiska náleží do stupně LT C2, tedy do doby kolem poloviny 2. století př. n. l., a jeho konec spadá do mladší fáze stupně LT D1 krátce po polovině 1. století př. n. l.; trvání oppida bylo tedy o něco delší než sto let.\n\nI přes méně vhodnou polohu pro zemědělství než v přilehlém regionu Haná se díky nálezu zemědělských nástrojů a archeozoologickým nálezům povedlo prokázat zapojení obyvatel oppida do produkce potravin.\n\n"}
{"id": "309269", "url": "https://cs.wikipedia.org/wiki?curid=309269", "title": "Johnny Depp", "text": "Johnny Depp\n\nJohnny Depp, vlastním jménem John Christopher Depp II. (* 9. června 1963, Owensboro, Kentucky) je americký herec, známý zvláště pro své výkony ve filmech \"Střihoruký Edward, Ospalá díra, Piráti z Karibiku, Hledání Země Nezemě, Alenka v říši divů\" nebo \"Karlík a továrna na čokoládu\". Má hvězdu na Hollywoodském chodníku slávy. Do češtiny jej nejčastěji dabuje Saša Rašilov mladší, ve více filmech jej také dabovali Jakub Saic a Filip Čáp.\n\nNarodil se 9. června 1963 v malém městě Owensboro ve státě Kentucky jako nejmladší ze čtyř dětí Johna Deppa staršího a Betty Sue Palmer. Jeho otec byl inženýr a matka žena v domácnosti. Následně se s rodinou přestěhovali na Floridu, kde chodil na střední školu. Jeho rodiče se rozvedli, když mu bylo 15 a on už v té době bral drogy a kradl. Jako dítě Johnny miloval hraní na kytaru a hudba byla jeho vášní. Po čase svému koníčku propadl, odešel ze školy a společně s dalšími založil kapelu Kids. Ta mu sice veliký úspěch nepřinesla, ale dodnes je, právě díky ní, výborným kytaristou a často vystupuje jako host v jiných kapelách.\n\nJeho první role byla ve filmu „Nightmare on Elm Street“ (Noční můra z Elm Street), poté dostal několik menších rolí například ve filmech Dummies, Slow Burn a Četa.\n\nPozději si zahrál v seriálu „Jump street 21“ roli policisty Toma Hansona. Seriál začal být populární a pokračoval ještě tři roky. Zatímco hrál v Jump Street 21, dostal roli v humorném muzikálu „Cry Baby“, i ta mu pomohla se proslavit. Celebritou začal být až poté, co ztvárnil roli Střihorukého Edwarda ve stejnojmenném snímku Tima Burtona. Spolupráci s tímto režisérem si Johnny Depp oblíbil, společně natočili mnoho dalších snímků. Například \"Karlík a továrna na čokoládu\", kde si zahrál potrhlého majitele té nejlepší čokoládovny Willyho Wonku; \"Alenka v říši divů\", kde ztvárnil roli kloboučníka; \"Mrtvá nevěsta;\" \"Sweeney Todd: Ďábelský holič z Fleet Street;\" \"Ospalá díra\" a další. Raritou v Johnnyho filmografii je méně známý, ale kritikou uznávaný film \"Bojovník -\" sám jej zrežíroval a zároveň si i zahrál hlavní roli.\n\nMezi jeho poslední filmy patří například snímek \"The Tourist\" (Cizinec), v něm si zahrál po boku známé herečky Angeliny Jolie; \"The Rum Diary\" (Rumový deník); nebo další Burtonovský film D\"ark shadows\" (Temné stíny).\n\nDivácky oblíbenou je také série pětidílného filmu \"Piráti z Karibiku\": \"Prokletí Černé Perly, Truhla mrtvého muže, Na Konci světa,\" \"Na Vlnách podivna a Salazarova pomsta.\"\n\nZa snímky \"\", \"Hledání Země Nezemě\" a \"\" byl nominován na Oscara.\n\nV letech 1985–1988 byl ženatý s americkou herečkou Sherilyn Fenn. Ta se proslavila především rolí v seriálu \"Městečko Twin Peaks,\" ztvárněním Elizabeth Taylorové v autobiografickém filmu \"Deník Elizabeth Taylorové\" (\"Liz: The Elizabeth Taylor Story\") a do třetice kontroverzním snímkem režisérky J. Chambers Lynchové \"Helena v krabici\" (\"Boxing Helena\").\n\nJeho dlouholetou životní partnerkou byla francouzská zpěvačka a herečka Vanessa Paradis, s níž má dvě děti: dceru Lily-Rose Melody (* 1999) a syna Johna „Jacka“ Christophera (* 2002). Synovi říká Jack podle hrdiny filmu \"Piráti z Karibiku\" Jacku Sparrowi. Po 14 letech vztah v roce 2012 skončil.\n\nV březnu 2013 potvrdil zasnoubení s herečkou Amber Heard a v únoru 2015 si ji vzal. Dříve, v roce 2011, si spolu zahráli ve filmu \"Rumový deník\" (\"The Rum Diary\"). Pár však neustál manželskou krizi a v květnu 2016 Amber podala žádost o rozvod.\n\n"}
{"id": "309273", "url": "https://cs.wikipedia.org/wiki?curid=309273", "title": "Mihule", "text": "Mihule\n\nMihule jsou kruhoústí rybovití obratlovci úhořovitého těla. Jsou dokonalejší než sliznatky, objevují se u nich vedle struny hřbetní náznaky chrupavčité kostry. Přesto patří spolu s nimi mezi nejprimitivnější zástupce dnes žijících obratlovců. Nenáleží mezi pravé ryby kvůli zásadně odlišné morfologii a fyziologii. Stejně jako sliznatky má 7 párů žaberních oblouků.\n\nPrůměr jejich ústního otvoru přesahuje průměr zbytku těla. Je ozubený a přísavkovitý, má tvar nálevky. Většina druhů se zavrtává do těla jiných ryb a saje jejich krev. Někteří jedinci dokážou mrštně skákat.\n\nMihule procházejí nepřímým vývinem, jejich larva se nazývá minoha.\n\nMihule jistým způsobem, jako kulinářská delikatesa, vstoupily do evropských, resp. anglických dějin – poprvé, když po požití pokrmu z dušených mihulí zemřel (na následky přejedení nebo udušení) v roce 1135 anglický král Jindřich I., aniž by po sobě zanechal legitimního mužského potomka; o anglickou korunu pak sváděli dlouhá léta vyčerpávající boje Jindřichova dcera Matylda a jeho synovec (syn jeho sestry) Štěpán III. z Blois. Vleklý spor ukončila až smrt Štěpánova syna Eustacha, který v roce 1153 zemřel stejným způsobem jako král Jindřich; anglickým králem se pak stal Matyldin syn Jindřich II.\n\n"}
{"id": "309275", "url": "https://cs.wikipedia.org/wiki?curid=309275", "title": "Markéta Baňková", "text": "Markéta Baňková\n\nMarkéta Baňková (* 5. března 1969 Praha) je česká výtvarnice a spisovatelka věnující se novým médiím; jádro její práce tvoří internetové projekty, které se řadí do žánru net art. Její literární tvorba popularizuje vědu beletristickým způsobem.\n\n\n\n\n"}
{"id": "309278", "url": "https://cs.wikipedia.org/wiki?curid=309278", "title": "Junkers Jumo 004", "text": "Junkers Jumo 004\n\nJunkers Jumo 004B byl první sériově vyráběný a operačně používaný proudový motor na světě; původní motor Jumo 004A byl značně odlišný, navíc při jeho výrobě byla výrazně vyšší spotřeba deficitních surovin — \"viz článek Mir. Balouse v L+K 8/2001\". Do sériové výroby přišel prakticky v téže době, kdy se v Británii vyráběly motory Rolls-Royce Welland pro stíhací letouny Gloster Meteor, navíc se i rozběhla výroba motorů Rolls-Royce Derwent I pro stíhačky Meteor III. Byl i prvním úspěšným proudovým motorem s axiálním kompresorem. Během konce druhé světové války bylo společností Junkers v Německu vyrobeno kolem 8 000 motorů Jumo 004, které poháněly stíhací letouny Messerschmitt Me 262 a bombardovací letouny Arado Ar 234.\n\nPo skončení války bylo menší množství motorů Jumo 004 vyrobeno Leteckými opravnami Malešice v Československu pod označením M-04. Poháněly letouny Avia S-92 - šlo o několik strojů Me 262, zkompletovaných převážně z dílů, které se podařilo shromáždit; oproti původnímu stroji letouny Avia měly několik menších zdokonalení, kupř. hydraulické čerpadlo bylo na obou motorech.\n\nV Sovětském svazu na základě konstrukce Jumo 004 vyráběli vlastní, výrazně překonstruovaný a zdokonalený, motor RD-10, kde mj. poháněly stíhačky Jakovlev Jak-15 a několik prototypů proudových stíhacích letounů. Oproti vzoru byly RD-10 značně zdokonaleny, mj. se sovětským konstruktérům podařilo úspěšně vyřešit regulaci motoru, který nyní měl bezproblémové přechody a rovněž netrpěl zhášením v letových hladinách nad 6000 metrů. Rovněž kupř. při výrobě turbíny byly využity vysoce kvalitní žárupevné materiály (žárupevné niklové slitiny), které nahradily naprosto nevyhovující žárupevnou austenitickou ocel \"Tinidur\". Výsledkem byl motor s mnohem vyšší spolehlivostí i životností oproti německému vzoru, navíc i s vyšším tahem.\n\nVe Francii ukořistěné Jumo 004 poháněly letouny Sud-Ouest SO 6000 Triton a Arsenal VG-70.\n\n\n\n\n\n"}
{"id": "309286", "url": "https://cs.wikipedia.org/wiki?curid=309286", "title": "Buštěhradská halda", "text": "Buštěhradská halda\n\nBuštěhradská halda (357 m n. m.) je mohutný umělý terénní útvar mezi obcemi Kladno-Vrapice, Buštěhrad a Stehelčeves poblíž města Kladna ve Středočeském kraji, navršený ve druhé polovině 20. století jako skládka strusky z kladenských hutí, jakož i dalších průmyslových odpadů. Jedná se o nejmohutnější haldu na Kladensku, která, zvláště při pohledu od severovýchodu, tvoří zdaleka viditelnou a nepřehlédnutelnou součást krajiny v podobě stolové hory.\n\nHalda se rozkládá necelých 6 km vsv. od centra Kladna na pravém svahu údolí Dřetovického potoka, v místech, kde se stýkají hranice tří obcí. Většina haldy spočívá na katastrálním území obce Stehelčeves, položené pod jejím severovýchodním úbočím. Jižní část přináleží k městu Buštěhrad, k němuž je obrácena. Obě tato sídla dělí od haldy vzdálenost několika set kroků. Nejzápadnější část haldy zasahuje na území města Kladna, přesněji řečeno jeho předměstí Vrapic, tyčí se přímo nad starobylým kostelem sv. Mikuláše a městskou čistírnou odpadních vod. Území, které halda pokrývá, má rozlohu přibližně 55 ha a zhruba obdélný tvar, mírně protažený ve směru jz. - sv. Rozměry činí asi 800 × 600 m, po úhlopříčce kolem 1 100 m. Protože temeno haldy je víceméně ploché, mění se její výška v závislosti na místě porovnání s okolním terénem – z jižní strany to představuje něco málo přes 20 m, na severu se však halda vypíná nad údolí o téměř 70 m. K hlavnímu, přibližně lichoběžníkovému půdorysu tělesa haldy se na severozápadě přimyká o něco nižší výběžek, v nynější době jediná aktivní část. Ostatek tělesa není provozován, jeho celková rozloha se nijak nezvětšuje.\n\nHlavní činnost haldy, založené po 2. světové válce, spadají do období 50. až 80. let 20. století. Železniční vlečka, kterou je napojena na kladenské průmyslové areály, přemosťuje místní silnici Vrapice – Buštěhrad při jihozápadním okraji haldy.(vlečka je již mnoho let zrušena, kolejové napojení je ukončeno zhruba na úrovni areálu bývale Poldi Dříň) Od tohoto místa pak po vějířovitě se rozbíhající soustavě kolejí probíhalo postupné nasýpání a zvětšování tělesa. Podle současných odhadů halda obsahuje kolem 23 až 27 milionů tun materiálu – vysokopecních a ocelárenských strusek a kalů, teplárenského popílku, popela, škváry, kalů z čistírny odpadních vod. V menší míře byl na haldu, jak volně tak v sudech, ukládán i nebezpečný odpad, mj. obsahující olovo či kyanidy. Pobouření veřejnosti (později podpořené medializací v tehdy populárním časopise \"Mladý svět\") vyvolal v roce 1988 případ, kdy si skupinka dětí z okolních obcí vylezla hrát na Buštěhradskou haldu a nevědomky se přiotrávila. Tato skutečnost jen urychlila již probíhající útlum provozu a rekultivaci haldy. Koncem 80. a počátkem 90. let tak byla většina tělesa pokryta hlínou. Uměle osazovaná zeleň se příliš neujala, ale v průběhu následujících roků si příroda sama poradila a začala na svazích haldy získávat převahu. Původně zarovnaný povrch se časem mírně zvlnil v důsledku rozdílného sedání uložených materiálů. Nyní většinu haldy pokrývá rumištní a stepní vegetace, postupně se zde uchycují stromy. Místo je vyhledávaným útočištěm zvěře, zvláště zajíců a bažantů, jeho úloha v okolní krajině je dokonce přirovnávána k nedaleké přírodní památce Vinařická hora.\n\nV 21. století nepředstavuje halda pro své okolí nepříjemnost, nedochází k významnějšímu šíření prachu, jedovatých látek apod. K této pozitivní skutečnosti zřejmě přispívá i silně zásadité prostředí haldy, které pomáhá vyplavování škodlivin bránit. Studie, které by poskytly přesné informace o složení nitra haldy a procesech tam probíhajících a pomohly tak odhadovat další vývoj, však nejsou. Pozornost Buštěhradská halda opět upoutala v letech 2005 až 2006, kdy její provozovatel, firma REAL Leasing Kladno s. r. o., přišla s plánem na postupné odtěžování části haldy a zpracovávání (zejména ocelárenské strusky) na stavební a jiný materiál (proces, který by trval 18 let a z veřejných rozpočtů stál 10 až 15 miliard Kč). K realizaci tohoto záměru však nedošlo, neboť narazil na rozhodný odpor obyvatel i představitelů jak sousedních tak vzdálenějších obcí z okolí, které si místo dalších zásahů do krajiny přejí zachování současného stavu.\n\n"}
{"id": "309316", "url": "https://cs.wikipedia.org/wiki?curid=309316", "title": "Výsledky Mistrovství Evropy ve vzpírání 2008", "text": "Výsledky Mistrovství Evropy ve vzpírání 2008\n\nPodrobné výsledky Mistrovství Evropy ve vzpírání 2008:\n\n\n"}
{"id": "309317", "url": "https://cs.wikipedia.org/wiki?curid=309317", "title": "Slohový postup", "text": "Slohový postup\n\nSlohovým postupem se označuje způsob podání či zpracování určitého tématu. Je tím myšleno pojetí tématu, jeho řazení, rozvádění tematických složek, a samozřejmě i výběr a uspořádání tomu odpovídajících jazykových prostředků.\n\nJakékoliv téma lze zpracovat za pomoci různých postupů.\n\n\n\n\n\n\n\n\n"}
{"id": "309322", "url": "https://cs.wikipedia.org/wiki?curid=309322", "title": "Pite", "text": "Pite\n\nPite ( ) je řeka v severním Švédsku (Norrbotten). Celková délka toku činí přibližně 370 km. Plocha povodí měří 11 200 km².\n\nPramení ve Skandinávském pohoří nedaleko norsko-švédské hranice, kde odtéká z jezera Peskejaure. V jejím korytě se vyskytují mnohé peřeje a také vodopády (Trollforsarna, Storforsen, Fällforsen). Ústí do Botnického zálivu Baltského moře.\n\nPrůměrný průtok vody činí 170 m³/s. Zamrzá od prosince do dubna. Nejvyšších vodních stavů dosahuje od května do června.\n\nVyužívá se k plavení dřeva a zisku vodní energie. Poblíž ústí leží námořní přístav Piteå.\n"}
{"id": "309324", "url": "https://cs.wikipedia.org/wiki?curid=309324", "title": "Index on Censorship", "text": "Index on Censorship\n\nIndex on Censorship je časopis vycházející od roku 1972 ve Velké Británii a zaměřený na obranu práva na svobodné vyjadřování ve světě.\n\nČasopis založil roku 1972 spisovatel Michael Scammell a skupina spisovatelů, novinářů a umělců pod vedením básníka\nS. Spendera. Původní podnět jim k tomu poskytli prominentní sovětští disidenti Pavel Litvinov\na Larissa Bogorazová; časopis se však od samého počátku kromě SSSR a zemí sovětského bloku zabýval i cenzurou a diktátorskými režimy pravicového ražení – například v Řecku, Portugalsku a vojenskými diktaturami v Latinské Americe. Kromě toho zde vycházely články zabývající se jinými hrozbami pro svobodu vyjadřování včetně náboženského extremismu, nacionalismu a cenzury internetu. Jeho šéfredaktorkou je v současnosti Jo Glanville.\n\nNa stránkách časopisu Index on Censorship publikovalo své názory mnoho významných spisovatelů a myslitelů – mimo jiných Alexandr Solženicyn, Milan Kundera, Václav Havel, Nadine Gordimer, Salman Rushdie, Doris Lessing, Arthur Miller, Noam Chomsky a Umberto Eco. Index on Censorship také úzce spolupracuje s nadací Writers and Scholars Educational Trust na projektech s cílem podporovat svobodu tisku ve světě, mimo jiné ve státech procházejících náhlými změnami režimů a oblastech postižených konflikty jako např. v Iráku, Kyrgyzstánu, Uzbekistánu a Tádžikistánu. Je partnerem sítě kulturně zaměřených evropských časopisů Eurozine. Od roku 2010 je časopis Index on Censorship vydáván společností SAGE.\n"}
{"id": "309325", "url": "https://cs.wikipedia.org/wiki?curid=309325", "title": "Beretta 81", "text": "Beretta 81\n\nBeretta 81 je samonabíjecí pistole.\n\nVýrobcem této zbraně je Pietro Beretta a jedná se o samonabíjecí pistoli s dynamickým závěrem kalibru 7, 65 mm o délce 172 mm.\nHmotnost nenabité zbraně je 670 gramů. Pistole má drážkovou hlaveň délky 97 mm a schránkový, odnímatelný zásobník na 12 nábojů.\n\nModel 81 je pistole ráže 7,65 mm. Zbraň má široce otevřené pouzdro závěru jaké je u Beretty obvyklé, velmi dobře tvarovanou rukojeť s dřevěnými střenkami, vnější kohout a dvojčinný mechanismus. Hlavní inovace oproti starším modelům spočívala v novém dvojřadovém zásobníku s kapacitou dvanáct nábojů. Pojistka je oboustranná – při střelbě je možné ji ovládat oběma rukama. Uvolňovací tlačítko záchytu zásobníku je umístěno na straně rukojeti a dá se přepnout podle potřeby na levou či pravou ruku. Zbraň má také demontážní záchyt závěru a zásobníková pojistka se montovala na přání zákazníka.\n"}
{"id": "309326", "url": "https://cs.wikipedia.org/wiki?curid=309326", "title": "Petroglyf", "text": "Petroglyf\n\nPetroglyf je obraz na skále vytvořený v pravěku nebo v pozdějších dobách opracováním povrchu kamenu řezáním, dlabáním, tesáním, obrušováním nebo malbou, nejčastěji kombinací těchto technik. Lze je najít na různých pustých územích, téměř po celém světě (včetně Antarktidy. Většinou pocházejí z holocénu. Pojem byl vytvořen ze starořeckých slov \"petros\" („kámen“) a \"glyphein\" („tesat“). Ze současných jazyků nejdříve zdomácněl ve francouzštině jako \"pétroglyphe\".\nPetroglyfy vznikaly v minulosti na mnoha místech světa. Zajímavým příkladem jsou petroglyfy neznámého stáří (zřejmě neolit až středověk), zobrazující podivné postavy \"hráčů na flétnu\" v polských Svatokřížských horách. Byly vytvořeny v asociaci s fosilními otisky tříprstých stop druhohorních dinosaurů z období spodní jury, může se tedy jednat i o pokus o jakousi interpretaci podoby jejich původce.\n\n"}
{"id": "309330", "url": "https://cs.wikipedia.org/wiki?curid=309330", "title": "Maderas", "text": "Maderas\n\nMaderas je s výškou 1394 m n. m. menší ze dvou sopek na ostrově Ometepe, který leží na jezeře Nikaragua ve stejnojmenném státě Nikaragui. Na rozdíl od druhé z těchto sopek, Concepción, Maderas nebyla v historických dobách aktivní. Její kráter je vyplněný malým jezerem nazvaným Laguna de Maderas.\n\nNa úpatí sopky jsou kávovníkové plantáže, kousek výš roste tropický deštný les a okolí sopky je nalezištěm petroglyfů.\n\nVýstup je možný pouze pěšky a trvá 8 hodin.\n\n"}
{"id": "309333", "url": "https://cs.wikipedia.org/wiki?curid=309333", "title": "Wall Street", "text": "Wall Street\n\nWall Street je ulice v jižní části ostrova Manhattan („Lower Manhattan“) v New Yorku v USA. Směřuje východně od Broadwaye dolů k South Street na East River skrze historické centrum Finanční čtvrti (\"Financial District\"). Wall Street se proslavila jako trvalé sídlo New York Stock Exchange (americká burza).\nMnoho hlavních amerických burzovních a neburzovních trhů má hlavní sídlo na Wall Street a ve finanční čtvrti, jako například NYSE, NASDAQ, AMEX, NYMEX a NYBOT.\n\nNázev ulice je odvozen ze skutečnosti, že během 17. století Wall Street představovala severní hranici osady New Amsterdam. Ve čtyřicátých letech 17. století byly dřevěnými ploty ohraničeny parcely a rezidence v kolonii. Později Peter Stuyvesant s pomocí afrických otroků postavil pro nizozemskou Západoindickou společnost silnější oplocení. Čtyřmetrová stěna ze dřeva a hlíny opevněná palisádami byla postavena roku 1653. Hradba byla postupem času zesílena na obranu proti americkým domorodým kmenům, kolonistům z Nové Anglie a Britům. Stěna byla rozebrána Brity v roce 1699. A zatímco originální jméno se vztahovalo k Valónům (Walloons), francouzsky mluvícím Belgičanů, kteří ze začátku pomohli zalidnit tuto osadu, nyní se jméno mohlo jednoduše vztahovat ke stěně, která tu stála.\n\nNa konci 18. století se ve spodní části Wall Street nacházel platan (druh stromu), pod kterým se scházeli obchodníci. V roce 1792 obchodníci vytvořili sdružení podepsáním Buttonwoodské (tj. Platanské) dohody. Toto byl počátek Americké burzy.\n\nV roce 1889 se z původního burzovního zpravodaje \"Customers' Afternoon Letter\" stal \" Wall Street Journal\", který je nyní významný mezinárodní finanční zpravodajský deník publikovaný v New Yorku. Po mnoho let měl největší náklad ze všech novin v USA, dnes je druhý za \"USA Today\". Vlastníkem je News Corporation Ruperta Murdocha.\n\nManhattanská Finanční čtvrť je jedna z největších obchodních čtvrtí ve Spojených státech a druhá v New Yorku po Midtownu. Na konci 19. století a na začátku 20. století byl New York hlavním centrem výstavby mrakodrapů (jediný konkurent bylo Chicago). Finanční čtvrt i dnes tvoří zřetelné panorama, oddělené od středu města (Midtownu) vzdáleného pár mil na sever, ale nedosahující do takových výšek.\n\nWall Street 23, postavená v roce 1914, byla známá jako \"House of Morgan\" (tj. Dům Morgana; Morgan je jedna z nejstarších firem nabízející finanční služby) a po desetiletí byla nejvýznamnější adresou amerického finančnictví. V poledne 16. září 1920 došlo k bombovému útoku při kterém zemřelo 38 lidí a bylo zraněno téměř dalších 300. Krátce předtím, než bomba explodovala, byl do poštovní schránky na rohu Cedar Street a Broadwaye umístěn varovný dopis. Zatímco se vymýšlely různé teorie o tom, kdo za útokem stál a proč to udělal, po dvaceti letech vyšetřovaní FBI poskytla spis celého případu, ale nenašla pachatele.\nRok 1929 přinesl krach na newyorské burze, přerůstající ve Velkou hospodářskou krizi. V tomto období byl vývoj Finanční čtvrti pozastaven. Stavba Světového obchodního střediska byla jedna z mála významnějších projektů, které tu během posledních třech čtvrtin 20. století probíhaly a původně nebyla ani tak finančně úspěšná, jak se předpokládalo. Byl to projekt financovaný vládou, vybudovaný společností Port Authority of New York and New Jersey za účelem urychlení ekonomického vývoje v centru. Všechny nástroje nezbytné k mezinárodnímu obchodu měly být umístěny v komplexu. Avšak zpočátku mnoho místa zůstalo neobsazené.\n\nNicméně mnoho velkých a úspěšných firem pro sebe zakoupilo místo ve Světovém obchodním centru. Kromě toho přitahovalo i ostatní vlivné firmy do nejbližšího sousedství. Dalo by se říct, že se Světové obchodní centrum změnilo v centrum Manhattanu na úkor Finanční čtvrti z Wall Street. 11. září 2001 bylo zničeno teroristickými útoky, které kvůli přemisťování do New Jersey a následnému stěhování podniků do měst jako Chicago a Boston přispěly k poklesu obchodu na Wall Street.\n\nKdyž se dneska o společnosti řekne, že je \"podnik z Wall Street\", nemusí to nutně znamenat, že tam sídlí. Spíše to znamená, že provozuje finanční služby. Přitom může mít sídlo kdekoliv na světě. V dnešní době je velké množství zaměstnanců na Wall Street odborníků na zákon nebo finance, pracující pro střední nebo velké firmy. Mnoho podniků v okolí tvoří místní firmy, které uspokojují jejich potřeby. Mnoho lidí, kteří ve Finanční čtvrti pracují, dojíždějí z předměstí Long Islandu, Connecticutu, Pensylvánie, New Jersey a dolní Hudson Valley.\n\n\n\n"}
{"id": "309336", "url": "https://cs.wikipedia.org/wiki?curid=309336", "title": "Santa Maria Maddalena (Pisa)", "text": "Santa Maria Maddalena (Pisa)\n\nSanta Maria Maddalena je katolický kostel v Pise stojící na via Giuseppe Mazzini.\n\nModlitebna, která stála na místě současné budovy, pocházela z roku 1156 a náležela Maltézskému řádu. Roku 1717 Andrea Vaccà přestavěl kostel v barokním stylu, který se zachoval i přes poškození během druhé světové války. Stavba je jednolodní, s fasádou s bohatě zdobeným portálem a s oltářem se štukovou a mramorovou výzdobou.\n\nNa hlavním oltáři je dřevěný krucifix z roku 1640.\n\nSeznam kostelů v Pise\n"}
{"id": "309337", "url": "https://cs.wikipedia.org/wiki?curid=309337", "title": "Barman", "text": "Barman\n\nBarman je pracovník, jehož úkolem je příprava a podávání širokého sortimentu míchaných nealkoholických a alkoholických nápojů.\n\nBarman připravuje tabule – bankety, rauty, recepce, dokončuje jídla a dává jim konečnou úpravu. Musí ovládat různé receptury. Stará se o zařízení baru – sklenice, mixery, šejkry, zabezpečuje chlazení, ošetřování ovoce, přísad, ostatních surovin, nápojů. Respektování hygienických předpisů a úzkostlivé dodržování čistoty je v tomto povolání samozřejmostí. Podává nápoje v místech k tomu určených, tzn. v barech. Zákazníky obsluhuje u pultu, případně přebírá objednávky od číšníků pro obsluhu u stolu. Práce barmana se většinou odehrává před očima hostů. Míchá, prostírá, servíruje nápoje a zúčtovává peníze.\n\nBarman je jedna z kvalifikací Národní soustavy kvalifikací (NSK).\n\n\n"}
{"id": "309341", "url": "https://cs.wikipedia.org/wiki?curid=309341", "title": "Formule 1 v roce 2008 – testy", "text": "Formule 1 v roce 2008 – testy\n\nScuderia Ferrari Marlboro představila v brzkých ranních hodinách nový monopost pro sezonu 2008. Vůz s označením F2008 pilotoval úřadující mistr světa Kimi Räikkönen, odkroužil 55 kol na delší variantě trati s nejlepším časem 1:00,897.\n\nNové Ferrari se znovu vydá na trať 14. ledna ve španělském Jerezu, kde vůz podrobí testům oba oficiální piloti Felipe Massa a Kimi Räikkönen.\n\n14. duben - První opravdu zajímavé testy letošní sezóny se konaly od 14. do 17. dubna na Španělském okruhu Circuit de Catalunya. Pneumatikářský gigant Bridgestone dovezl novou směs bezdrážkových pneumatik, která by mohla odpovídat specifikaci na sezónu 2009 a většina týmů přijela vyzkoušet vylepšené verze letošních monopostů. Nejzajímavější nový prvek mělo na sobě jednoznačně Ferrari F2008 Brazilce Massy. Jednalo se již o dlouho avizovanou změnu \"čumáku\" vozu, ve kterém se teď objevila díra. Tento revoluční prvek napomáhá zlepšení chování vozu za jiným monopostem, zvýšení přítlaku a samozřejmě i celkovému ovládání. Massa se věnoval zejména nastavení monopostu na následující velkou cenu, poznávání nových aerodynamických prvků a na konci testů zajel s letošní konfigurací vozu jasně nejrychlejší kolo. Ani tým McLaren však nespal. Na jeho voze jsme mohli být svědky použití prvků, které budou povinné v následující sezóně. Zejména přítlačná křídla vykazovala na první pohled jasně zřetelnou proměnu. Stejně tak jsme ovšem mohli zaregistrovat nové poklice na předních kolech, které jsou však pouhou evolucí těch, které jsme mohli vidět v testech předsezónních. McLaren se soustředil zejména na sběr dat o nastavení na rok 2009. Změny vykazoval i trápící se tým Renault, Piquet jr. otestoval hned několik odlišných předních přítlačných křídel a věnoval se zejména sběru dat pro Grand Prix Španělska.\n\nNová pravidla umožňují týmům během testů nasadit pouze jeden monopost. Kilometry zajeté na bezdrážkových pneumatikách se nepočítají do celkového testovacího limitu. Čas Felipe Massy na letošních pneumatikách činil \"1:22.007\".\n\n15. duben - Druhý testovací den byl v počtu představených novinek podobně štědrý, jako den předchozí. Ferrari testovalo v podstatě totéž co předchozí den, jen s tím rozdílem, že nevyužilo slicky. I McLaren tentokrát upřednostnil testování na následující velkou cenu před testováním novinek pro novou sezónu, jen Pedra de la Rosu nahradil v kokpitu Lewis Hamilton. Nový směr tentokrát naznačovaly zejména týmy Honda a Renault. Zatímco britský tým zkoušel novinku na předku vozu, jakousi inovaci loni testovaných \"sloních uší\", francouzi se rozhodli vyřešit problém se stabilitou instalací prodloužené zádi vozu, téměř totožnou s tou, kterou používá Red Bull Racing.\n\nPo druhém dni testů se rozšířila diskuze o bezpečnosti zákazu zahřívacích deček. Zatímco první den před tímto problémem varoval pouze de la Rosa, během tohoto dne se k němu přidalo několik dalších jezdců (mj. Rubens Barrichello a Nico Rosberg).\n\n16. duben - Ani předposlední testovací den se nenechal svou zajímavostí zahanbit. Místo různých inovací se však pozornost médií soustředila zejména na test nového monopostu stáje Toro Rosso. Monopost STR3 se však dle očekávání nestal žádným výrazným překvapením, neboť se jedná o téměř nepatrně změněné šasi sesterského konstruktéra, RB4. Do závodního stroje usedl francouzský jezdec Bourdais, první jezdec týmu - němec Vettel - měl test s novým monopostem naplánovaný na následující den. Havárie, při které Francouz vážně STR3 poškodil, však vedla tým k zrušení testovacího programu. Druhou zajímavostí byl jistě návrat Michaela Schumachera do kokpitu Ferrari, ač sedminásobný mistr světa nebudil tolik pozornosti jako dřív minimálně pro německé fanoušky se stal terčem pozornosti. Jeho cílem bylo poskytnout týmu co nejvíce dat a připomínek ohledně chování pneumatik na následující sezónu. Schumacher se svezl na bezdrážkových pneumatikách jak s letošní specifikací vozu, tak i s vozem, který měl generovaný přítlak na příští rok. Tým bude z jeho postřehů těžit při vývoji monopostu F2009. Po testu nových slicků se přidal ke skupině kritizujících jezdců a vyzval mezinárodní automobilovou federaci, aby zákaz předehřívání pneumatik ještě pořádně zvážila. Rozmělněné pozornosti novinářů využilo zejména BMW, které se rozhodlo, stejně jako McLaren první den testů, použít ploché zadní přítlačné křídlo a otestovat chování monopostu podle pravidel na sezónu 2009.\n\nNejrychlejším mužem na pneumatikách s drážkami se stal Lewis Hamilton na McLarenu, celkové pořadí na posledních místech však bylo velmi vyrovnané.\n\n17. duben - Mark Webber byl nejrychlejším pilotem v závěrečném dni testování na okruhu v Barceloně. Testovací den byl znepříjemněn deštěm, který se na trať snášel v ranních i odpoledních hodinách. Mark Webber své nejrychlejší kolo zajel právě v době, kdy trať oschla mezi oběma dešti. Heikki Kovalainen na McLarenu byl druhý se ztrátou přes 1,6s na australanův Red Bull, třetí byl Kimi Räikkönen na Ferrari následován Kubicou, Buttonem, Nakajimou, Piquetem a Trullim. Vzhledem k podmínkám na trati, většina pilotů odkroužila méně jak 40 měřených kol.\n\n¹Pozice; ²Křížek - použití bezdrážkových pneumatik\n\nPřestože z testů v zásadě nelze získat téměř žádné jasně zřetelné náznaky rychlosti jednotlivých monopostů, můžeme se jejich shrnutím pokusit alespoň o nějaký poznatek.\nPokud se podíváme na deset nejlepších časů, nezarazí nás ani tak fakt, že Ferrari si v tomto ohledu vedlo zdaleka nejlépe, ale spíše, že mezi deseti nejrychlejšími koly chybí vůz týmu McLaren (12.). Pokud prostudujeme následující tabulku detailněji nemůže nám uniknout, že desátý nejlepší čas brazilce Massy byl dokonce dosažen na letošních drážkovaných pneumatikách, což je opravdu chvályhodný výkon.\n14. květen - Všech deset týmů, které po odstoupení japonské stáje Super Aguri, v šampionátu setrvalo, nastoupilo k testům ve francouzském Paul Ricard. Testy i verze trati (2DSC), byly přizpůsobéné co nejvíce k simulaci následujících dvou závodů v Monaku a Kanadě.\nHonda představila novou variaci na své \"zaječí uši\" a upravenou variantu s bočními křidélky. S novinkami se představil i Williams, kde zkoušeli nový kryt motoru na způsob Red Bullu a Renaultu. Tým Toro Rosso testovalo nový vůz STR03, který se oficiálně představí při Grand Prix Monaka. V monopostech stájí Honda, Force India a Renault jezdili testmeni Alexander Wurz, respektive Vitantonio Lizzi a Lucas di Grasi. Nejrychlejší čas dne zajel Brit Lewis Hamilton, před Kimi Räikkönenem a Robertem Kubicou.\n15. květen - Druhý den testu na trati v Paul Ricard ovládli finští piloti, Kimi Räikkönen na Ferrari a Heikki Kovalainen na McLarenu.\n"}
{"id": "309345", "url": "https://cs.wikipedia.org/wiki?curid=309345", "title": "Criollo", "text": "Criollo\n\nCriollo je argentinské plemeno koní.\n\nOdolný a vytrvalý criollo vznikl v Argentině z andalusanů, které tam v 16. století přivezli španělští konkvistadoři. Criollové jsou dokonale přizpůsobení těžkým argentinským podmínkám. Jsou schopni nést těžká břemena na dlouhé vzdálenosti a snášet nedostatek potravy i vody. V současnosti je používají hlavně gaučové (pasáci dobytka) a slouží také jako jezdečtí koně. Vyskytují se ve všech barvách (odborníci rozlišují téměř 100 různých možností), ale převažují hnědáci a plaváci. V kohoutku měří 1,40 m až 1,52 m.\n\n\n\n"}
{"id": "309357", "url": "https://cs.wikipedia.org/wiki?curid=309357", "title": "Diskografie Kiss", "text": "Diskografie Kiss\n\nTento článek pojednává o diskografii americké rockové hudební skupiny Kiss.\n\n\n"}
{"id": "309365", "url": "https://cs.wikipedia.org/wiki?curid=309365", "title": "The Faces", "text": "The Faces\n\nFaces (nebo i The Faces) je britská rocková skupina, která vznikla z kapely Small Faces poté, kdy z ní odešel Steve Marriott do formace Humble Pie. Zbylí členové Small Faces - Ronnie Lane (baskytara), Ian McLagan (klávesy) a Kenney Jones (bicí a perkuse) - se spojili s bývalými členy skupiny The Jeff Beck Group Ronem Woodem (kytara) a Rodem Stewartem (zpěv) a začali vystupovat pod novým názvem \"Faces\".\n\nSkupina Faces vydala čtyři studiová alba a do podzimu roku 1975 jezdila pravidelně na koncertní turné. Rod Stewart při tom rozvíjel svou sólovou kariéru a kytarista Ron Wood začal v posledním roce hrát s kapelou Rolling Stones, ke které se později připojil.\n\nPoprvé spolu budoucí členové Faces spolupracovali ve formaci Quiet Melon, ve které hrál také starší bratr Ronnieho Wooda Art Wood a Kim Gardner. Nahráli čtyři skladby a v květnu 1969 zahráli pár koncertů během Woodovy a Stewartovy pauzy u The Jeff Beck Group. Toho léta se Wood a Stewart rozešli s Beckem a připojili se k Laneovi, McLaganovi a Jonesovi.\n\nS příchodem Wooda a Stewarta vynechali v názvu kapely slovo \"small\", částečně proto, že nově příchozí byli značně vyšší (Wood měřil 175 cm a Stewart 175,5 cm), než tři původní členové Small Faces.Nahrávací společnost chtěla zachovat jejich starý název, protože doufala, že tím lépe využije předchozího úspěchu Small Faces. Kapela ale namítala, že změny ve složení kapely měly za následek, že nová kapela je od Small Faces velmi odlišná. Nakonec přistoupili na kompromis, že ve Spojených státech vyjde jejich debutové album jako album Small Faces a následující alba už pod jejich novým jménem.\n\nV letech 1970-1975 jezdila kapela pravidelně na turné po Británii, Evropě a Spojených státech, která se v té době řadila mezi nejvýdělečnější. V roce 1974 jeli na turné i do Austrálie, na Nový Zéland a do Japonska. Mezi jejich nejúspěšnějšími písněmi byly \"Had Me a Real Good Time\", \"Stay with Me\", se kterou prorazili ve Spojeném království, \"Cindy Incidentally\" and \"Pool Hall Richard\". Když se Rod Stewart vydal na sólovou kariéru, kapela byla zastíněna jeho úspěchem. Zklamaný Ronnie Lane kapelu opustil v roce 1974. Později řekl, že důvodem jeho odchodu byla frustrace, že má malou možnost zpívat hlavní vokály.\n\nPár měsíců před Laneovým odchodem vyšlo poslední studiové album Faces \"Ooh La La\". Leneovu roli baskytaristy převzal Tetsu Yamauchi (který nahradil Andyho Frasera u Free).\n\nNásledující rok bylo vydáno živé album \"Coast to Coast: Overture and Beginners\". Kritici jej odsuzovali za špatnou kvalitu nahrávek a nepromyšlenost. Obsahovalo výběr z turné z roku 1974, první na kterém hrál Yamauchi. Kapela nahrála pár skladeb pro další studiové album, ale ztratila patřičné nadšení. Poslední věc, kterou Faces vydali, byl singl z roku 1974 \"You Can Make Me Dance, Sing or Anything\". V roce 1975 začal Wood pracovat s The Rolling Stones, což způsobilo mezi Stewartem a ostatními neshody. V prosinci kapela oznámila svůj rozpad.\n\n\n"}
{"id": "309369", "url": "https://cs.wikipedia.org/wiki?curid=309369", "title": "Digsby", "text": "Digsby\n\nDigsby je multiprotokolový IM klient vyvíjený firmou dotSyntax. Je \nnapsán ve wxPythonu a používá vykreslovací jádro WebKit. Kromě \nněkolika komunikačních protokolů podporuje i plnohodnotné ovládání \nvaší e-mailové schránky a přijímá upozornění ze sociálních sítí \nMyspace, Facebook a Twitter. Byl vydán pod proprietární licencí a je \nvolně ke stažení. Pro používání Digsby je potřeba se zaregistrovat - \nbuď při instalaci nebo přes webové rozhraní.\n\nDigsby podporuje POP3 a IMAP protokoly, díky tomu máte přehled nad \nvětšinou emailových schránek. Navíc má přednastavené známé emailové \nposkytovatele - Yahoo!, AOL Mail, Gmail, Hotmail. Na příchozí emaily \nvás po nastavení vaší schránky upozorňuje malé vyskakovací okno v \nrohu obrazovky. Digsby také umožňuje odesílání emailů přímo ze svého \nokna, aby omezil zdlouhavé načítání a přihlašování do emailové \nschránky přes prohlížeč.\n\nKlient se stará i o vaše účty na sociálních sítích:\n\nNa podpoře dalších sítí se pracuje.\n\nDigsby umožňuje uživatelům několika způsoby měnit svůj seznam \nkontaktů. Řazení jmen podle mnoha kritérií a změna skinů pro \nosobitější vzhled je již samozřejmostí. S Digsbym je navíc možné \nrychle a jednoduše měnit svůj status. Uživatelé si také mohou \nnastavovat upozornění na různé události - přihlašování a odhlašování \nkontaktů, upozornění na příchozí zprávy nebo soubory, apod. Podporuje \ni metakontakty známé hlavně z Trillianu. Seznam kontaktů, nastavení \núčtů, widgety a předvolby aplikace to vše se ukládá na Digsby server \na při přihlášení na jiném počítači jsou tato data znovu načtena a \nDigsby klient se pak chová stejně jako u vás doma.\n\nDigsby dokáže ukládat historii konverzací do html souborů, později do \nnich můžete nahlížet přes \"Past Chat Browser\". Při přechodu na Digsby \nklienta se nemusíte bát ztráty starších konverzací, UFGrayMatter, \njeden z uživatelů Digsby totiž vytvořil tzv. Digsby Log Converter, \nkterý umožňuje import logů z ostatních instant messengerů - Trillian, \nAIM, Miranda, Yahoo!, MSN, Gaim anebo Pidgin. \n\n\n"}
{"id": "309371", "url": "https://cs.wikipedia.org/wiki?curid=309371", "title": "Ondřej Havelka (cestovatel)", "text": "Ondřej Havelka (cestovatel)\n\nDr.Ondřej Havelka (* 24. května 1980, Jablonec nad Nisou) je český cestovatel, religionista, teolog, spisovatel, fotograf.\n\nNarodil se 24. května 1980 v Jablonci nad Nisou. Procestoval více než 100 zemí celého světa. V letech 2004 a 2005 uskutečnil spolu s Michaelou Lorencovou unikátní dvouletou cestu stopem a pěšky přes celou Afriku. Na svých dobrodružných výpravách se zaměřuje na odlehlá domorodá etnika, jejich kulturu, historii a religiozitu. Napsal více než 200 reportáží a několik knih. Vystudoval humanitní vědy na Univerzitě Hradec Králové, teologii na Univerzitě Karlově v Praze, management na CBS v Praze a etiku na Univerzitě Karlově v Praze. Studia zakončil rigorózní zkouškou na Univerzitě Karlově v Praze, kde je v současné době doktorandem. Zabývá se mezikulturním a mezináboženským dialogem z cestovatelské perspektivy. V posledních publikacích propojuje filozofii cestování s teologií a biblistikou. Je postulátorem nového religionistického pojmu Náboženský šok.\n\nPublikuje reportáže v předních geografických a odborných magazínech, píše knihy, pořádá fotografické výstavy.\n\nHlavní cena novinářské soutěže Czech Travel Press za článek o náboženských rituálech ve světě.\n\n\n\n\n"}
{"id": "309375", "url": "https://cs.wikipedia.org/wiki?curid=309375", "title": "Wojciech Długoraj", "text": "Wojciech Długoraj\n\nWojciech Długoraj (okolo 1557 - po roce 1619), také nazývaný Wiecesław Długoraj, Adalbert Długoraj a Gostinensis, byl polský renesanční hudební skladatel a loutnista.\n\nMísto jeho narození je neznámé; k jeho domnělým rodištím patří polská obec Gostyń a Gostynets na Ukrajině. Působil na dvoře vojevůdce S. Zborowského, mezi lety 1583 a 1585 pak na královském dvoře also at the royal court of Štefana Batoryho.\n\nPrvní Długorajův pán, Samuel Zborowski, se vyznačoval krutým chováním, pročež Długoraj jeho dvůr opustil. V místě svého nového zaměstnání u Štefana Batoryho se mu vedlo lépe, byl však odhalen a vyzván k tomu, aby se vrátil do služby ke Zborowskému. Długoraj se však této povinnosti vyhnul když našel doličné dopisy dokládající Zborowského krutost; dopisy poslal králi prostřednictvím Jana Zamoyského. Zborowski byl posléze popraven, avšak Długoraj byl nucen uprchnout do Německa ve strachu z dědiců Zborowského kteří mu přísahali pomstu. Svůj život zjevně dožil v zahraničí.\n\nDługoraj je známý svými fantaziemi, villanelami, skladbami pro loutnu a tanci.\n\n\n"}
{"id": "309377", "url": "https://cs.wikipedia.org/wiki?curid=309377", "title": "Marc Isambard Brunel", "text": "Marc Isambard Brunel\n\nSir Marc Isambard Brunel (25. dubna 1769, Hacqueville, Normandie (dnes département Eure – 12. prosince 1849, Londýn) byl francouzsko-britský inženýr, člen Královské společnosti, architekt a vynálezce. V roce 1818 vynalezl razicí štít, čímž ulehčil stavbu podzemních tunelů. Ten si nechal společně s Thomasem Cochranem patentovat. Byl hlavním inženýrem při stavbě prvního tunelu pod řekou Temží. Byl otcem slavného konstruktéra lodí a lokomotiv I. K. Brunela.\n\n"}
{"id": "309380", "url": "https://cs.wikipedia.org/wiki?curid=309380", "title": "Dominic Howard", "text": "Dominic Howard\n\nDominic James Howard, zkráceně jen Dom Howard (* 7. prosinec 1977 Stockport, Anglie) je bubeník britské alternativní rockové skupiny Muse.\nSoučasná přítelkyně : Stacie Costello\n\nDom Howard se narodil ve městě Stockport nedaleko Manchesteru v severní Anglii. V osmi letech se s rodinou přestěhoval do jihoanglického hrabství Devon do malého městečka Teignmouth. Když mu bylo přibližně jedenáct let, uslyšel hrát školní jazzovou kapelu, která ho uchvátila natolik, že začal hrát na bicí.\n\nDominicova první kapela na škole se jmenovala \"Carnage Mayhem\". Později se Dom seznámil s tehdy čtrnáctiletým Matthewem Bellamym, který hrál na kytaru. Jelikož časem z \"Carnage Mayhem\" odešel druhý kytarista, dostal Matt šanci stát se součástí Dominicovy kapely. Během dalších dvou roků se však skupina postupně rozpadávala, až zůstali spolu jen Dominic a Matthew. Naštěstí objevili Chrise Wolstenholma, který tehdy bubnoval v kapele \"Fixed Penalty\". Když ho Dom s Mattem požádali, aby hrál na basovou kytaru, zpočátku odmítal, avšak časem se nechal přemluvit a tím vznikla skupina v dnešním složení.\n\nV roce 2004 postihla Dominicovu rodinu tragédie, když krátce po koncertu na festivalu v Glastonbury dostal jeho otec William, který se přijel na synovo vystoupení podívat, infarkt a následně zemřel. S psychickou podporou rodiny a kapely se Dom zotavil a Muse mohli pokračovat v jejich tehdejším turné.\n\nDominicův styl je inspirovaný slavnými bubeníky, jako jsou Nick Mason z legendární kapely Pink Floyd, Roger Taylor ze skupiny Queen, Tré Cool z Green Day a v neposlední řadě také Dave Grohl, který bubnoval v Nirvaně a na Doma měl ze všech uvedených patrně největší vliv. Mezi své oblíbené interprety řadí Dominic širokou škálu jmen - od Jimiho Hedrixe přes Queen a Led Zeppelin až po The Smashing Pumpkins.\n\nDom má uzavřený speciální kontrakt s japonskou firmou Tama, která mu dodává bicí soupravy. Těch vlastní mnoho, avšak většinu z nich Dominic zničil během koncertů. V poslední době na mnoha vystoupeních hraje na speciální průhledné bubny z řady Starclassic Mirage s akrylovými korpusy, které umocňují sílu basů. Mezi jeho nejznámější soupravy patří:\n\n"}
{"id": "309388", "url": "https://cs.wikipedia.org/wiki?curid=309388", "title": "Bicycle", "text": "Bicycle\n\nBicycle může být:\n\n"}
{"id": "309396", "url": "https://cs.wikipedia.org/wiki?curid=309396", "title": "Ric Birch", "text": "Ric Birch\n\nRic Birch je australský producent zábavných pořadů a televizního vysílání.\n\nStudoval práva, ale nedokončil je a začal se věnovat práci rozhlasového moderátora a později spoluautora televizních pořadů pro stanici Australian Broadcasting Corporation. V roce 1981 byl pozván, aby byl režisérem a producentem slavnostního zahájení a zakončení Her Britského společenství v Brisbane v následujícím roce. Po jejich úspěchu dostal stejnou příležitost na olympijských hrách v Los Angeles v roce 1984 a pak znovu při olympijských hrách v Barceloně, ceremoniálech olympiády v Sydney a ceremoniálech zimních olympijských her v Turíně.\n\nŘídil také oblast zábavy na světové výstavě Expo 88 v Brisbane, jeho společnost Spectak Productions odpovídala i za otevření casina v přístavu v Sydney v roce 1995 a za oficiální program oslav Nového roku 2000 v Sydney.\n\n"}
{"id": "309399", "url": "https://cs.wikipedia.org/wiki?curid=309399", "title": "Michal Penk", "text": "Michal Penk\n\nMichal Penk (* 19. dubna 1968) je český zpěvák, skladatel a hudebník.\n\nMichal Penk byl v dětství úspěšný klavírista. V nejvýznamnějších soutěžích získával skvělá umístění.\nPenk byl vychováván ke vztahu k Malému princi, Simonu a Garfunkelovi, Vysockému, Tracyho tygru, Jeseninovi a Chopinovi.\nV roku 1984 začal hrát v skupině \"Julie 2300\". V roce 1985 hráli společně se skupinou Prášek rock v KD Vltavská a udělal dojem na PBCH a Roberta Kodyma, s nimiž na podzim založil skupinu Lucie. Během Lucie hrál i v kapele Bossanova (Roman Holý, Petr Malásek, Václav Kopta). V průběhu roku 1986 Michal Penk kapelu Lucie opustil. Skupina se na třičtvrtě roku rozpadla. Ve stejné době, kdy zpíval v Lucii, chodil s popovou hvězdou Ivetou Bartošovou. Nechal se zlákat do showbusinessu. Místo vyhledávaného zpěváka na pražské amatérské nezávislé scéně a skladatele, ovlivněného The Cure, Davidem Bowiem, Pink Floyd, Genesis, The Clash a Ultravox se začal cítit vnímaný pouze jako \"idol dívek\". Složitě a s předsudky, ale mnohem později přece jen, začal být pomalu \"respektovaný\" intelektuály i rockovým publikem.\nSpolupracoval s ORM, později, po odchodu Michala Penka z Lucie, producenty debutu této skupiny. Výrazně upozornil koncem 80. let baladami \"Odpusťte nám\" nebo \"Stín\". Současně složil pro Ivetu Bartošovou hudbu písní \"Útoč láskou\", \"Závod s mládím\", \"Tichá píseň\". V roce 1989 mu vyšlo první album \"Michal Penk\". To už měl za sebou i krátkou spolupráci s Michalem Horáčkem, který otextoval dvě Penkovy písně \"Angels and Demons clash\" a \"Nestrojte svět do siluet\". Po Sametové revoluci založil kapelu \"Sing Sing\", která hrála hardrock. Natočili album Sing Sing, mající i anglickou verzi Sing Sing - Sex atraction.\n\nPočátkem roku 1992 se znovu vrátil na výsluní s písní \"O bláznech\". V roce 1993 složil pro film Kanárská spojka scénickou hudbu. Ve filmu hrál karikaturu sebe sama. Nahrál album ve spolupráci s Romanem Holým, Lálou B. B., Štěpánem Smetáčkem a Miroslavem Chyškou (spoluautoru aranžmá a interpretu \"O bláznech\") Naopak s podtitulem Kanárská spojka. Potom se rozhodl na 2 roky odmlčet a přijít s mnohem náročnějším a nezávislým přístupem k obsahu písní. Během prvního roku se rozpadl jeho vztah s Ivanou, s níž má syna Christophera, narozeného 9. dubna 1991 (Christopher v roce 2012 dostudoval Mezinárodní vztahy na University of Hull ve Velké Británii). Michal Penk začal pít, kouřit marihuanu a brát pervitin. Pod vlivem \"Prevítinu a Perverzinu\", jak v té době Metamfetamin nazýval, natočil album Rachot (Andělíček) Tereze Pergnerové, které vyšlo roce 1995.\n\nPo delší odmlce spatřilo světlo světa album Tancuj zbožně (2013), s titulní písní Sráz. Na sklonku roku 2014 Penk postavil zcela novou kapelu, se kterou debutoval v pořadu TV Prima Miss Prima křivky. Momentálně je připravován repertoár pro koncertní vystoupení, plánovaná na roku 2015.  \n\n\n\n\n\n"}
{"id": "309403", "url": "https://cs.wikipedia.org/wiki?curid=309403", "title": "Kontinentální pohár v ledním hokeji", "text": "Kontinentální pohár v ledním hokeji\n\nKontinentální pohár je hokejový turnaj pro evropské kluby. Vznikl v roce 1997 po zrušení Poháru mistrů evropských zemí. Zahrnoval týmy ze zemí, které se neúčastnily Evropské hokejové ligy.\n\nV prvním ročníku 1998 se zúčastnilo 42 klubů z 26 zemí. V následujících dvou letech byl počet účastníků rozšířen na 48. Turnaj měl čtyři fáze. Nejlepší týmy byly nasazeny až do čtvrté (finálové) fáze, atp.\n\nV sezoně 2001 se Kontinentální pohár po zániku Evropské hokejové ligy stal de facto nejvyšším klubovým turnajem v Evropě. Formát se změnil - 36 týmů z 27 zemí.\n\nPo vzniku Super six se účastnily týmy pouze ze zemí, které neměly svého zástupce v Super six. Výjimkami byli HC Dynamo Moskva a HKm Zvolen.\n\n"}
{"id": "309415", "url": "https://cs.wikipedia.org/wiki?curid=309415", "title": "FK Ústí nad Labem", "text": "FK Ústí nad Labem\n\nFK Ústí nad Labem (celým názvem: Fotbalový klub Ústí nad Labem a. s.) je český fotbalový klub, který sídlí v krajském městě Ústí nad Labem ve stejnojmenném kraji. Klubové barvy jsou modrá a bílá.\n\nZaložen byl v roce 1945 pod názvem SK Ústí nad Labem. V sezonách 1952/53 a 1958/59 hrál klub první československou ligu. V sezoně 2010/11 hrál po 50 letech opět nejvyšší soutěž. V Gambrinus lize ale klub dlouho nevydržel a po první sezoně sestoupil do druhé ligy. V sezoně 2011/12 se Ústí podařilo opět vyhrát druhou ligu a zajistit si postup do Gambrinus ligy, ale kvůli nevyhovujícímu stadionu se muselo Ústí spokojit pouze s druhou ligou.\n\nJeho domácím hřištěm je Městský stadion, který byl před sezonou 2014/15 zrekonstruován. Ústecký klub hrál nejvyšší fotbalovou soutěž celkově třikrát (sezóny 1952, 1958/59 a 2010/11).\n\nZdroj: \n\n\n\nZdroj: \n\n\n\nZdroj: \n\n\nFK Armaturka Ústí nad Labem „B“ byl rezervním týmem klubu, který se pohyboval v krajských soutěžích.\n\n\nZdroj: \n\n\n\nZdroj: \n\nPoznámky:\n\n"}
{"id": "309416", "url": "https://cs.wikipedia.org/wiki?curid=309416", "title": "Sainte-Chapelle", "text": "Sainte-Chapelle\n\nSainte-Chapelle (česky \"Svatá kaple\") je dvoupatrová gotická kaple postavená v letech 1243–1248 na přání francouzského krále Ludvíka IX. jako jeho palácová kaple. Dnes se nachází uvnitř komplexu Justičního paláce na pařížském ostrově Île de la Cité. V roce 2007 byla s téměř 900 tisíci návštěvníky 13. nejnavštěvovanější památkou v Paříži\n\nPůvodním účelem kaple bylo přechovávání vzácných relikvií, především trnové koruny, kterou Ludvík IX. získal díky složité obchodní transakci. Trnová koruna patřila zchudlému latinskému císaři Balduinovi, který ji francouzskému panovníkovi nabídl. Poslové však po příjezdu do Konstantinopole zjistili, že vzácná relikvie se dostala zástavou do rukou benátského kupce. Ludvíkovi se podařilo korunu vykoupit, stálo jej to však nemalé jmění. Do Paříže byla přivezena roku 1241 a roku 1248 byla kaple v podobě relikviáře dokončena a vysvěcena. Podobné kaple vznikaly i v dalších královských palácích, například v Sait-Germain-en-Laye, Několika posvátnými trny z Kristovy mučednické koruny obdaroval Ludvík IX. i další mocné evropské vládce.Jedním z obdarovaných byl i český král Přemysl Otakar II., kterého dar inspiroval ke stavbě cisterciáckého kláštera \"Sancta Corona\".\n\nKdyž francouzští králové přestali sídlit na ostrově, ztrácela Sainte Chapelle svoje dynastické funkce a zůstala jen poutním místem. Roku 1787, dva roky před revolucí, zakázal král Ludvík XVI. všechny pohřební obřady a za revoluce se horní kaple stala skladištěm, dolní sídlem poslaneckého klubu. Většina soch byla odvezena, některé zničeny a zbytky klenotů a relikviářů se ztratily. Kaple byla ve velmi špatném stavu a mnoho nechybělo, aby byla v rámci výstavby soudního paláce zbořena. Teprve po roce 1830 se vzdělaná veřejnost pod vlivem Prospera Mérimée a hlavně románu Victora Huga \"Chrám Matky Boží v Paříži\" začíná o kapli zajímat a vznikají plány na její obnovu. Důkladná rekonstrukce proběhla v letech 1836-1863 a byla do značné míry průkopnickým dílem: s tak rozsáhlými rekonstrukcemi středověkých staveb nebyly téměř žádné zkušenosti. Architekti F. Duban a J.-B. Lassus se velmi snažili obnovit kapli v její středověké podobě a opírali se přitom i o důkladné expertízy a chemické rozbory, barevnost obnovených stěn přesto spíš odpovídá vkusu 19. než 13. století.\n\nStarší historici soudili, že Sainte Chapelle pravděpodobně navrhl Pierre de Montreuil, architekt kláštera Saint-Germain-des-Prés, současní odborníci se spíš kloní k některému ze stavitelů katedrály v Amiens. Kaple je jednolodní ve dvou patrech, se strmou sedlovou střechou a je 36 m dlouhá, 17 m široká a 42,5 m vysoká. štíhlá věžička na střeše sahá do výšky 75,75 m. Zvenčí je – kromě kamenných plastik – poměrně strohá, opěrný systém je uspořádán tak, aby co nejméně omezoval plochu oken a přispíval k dojmu lehkosti a štíhlé výšky. Rozdělení do pater je i zvenčí zřetelně patrné a horní kostel se výrazně liší tím, jak velkou část plochy stěn zaujímají okna s vitrážemi. Západní průčelí zdobí velká rozeta z 15. století a dvě štíhlé věžičky po stranách, kolem střechy jsou i další kamenné hroty, které tvoří jakousi balustrádu.\n\nDolní kaple, která sloužila jako farní kostel pro zaměstnance paláce, je 7 m vysoká a její klenby pomáhá podpírat 14 štíhlých sloupů, které naznačují úzké boční lodi. Stejně jako horní kostel, má loď se čtyřmi klenebními poli s křížovými žebrovými klenbami a sedmibokou apsidu. Okna s gotickými kružbami jsou podstatně menší než v horní kapli a všechny plochy stěn i klenby jsou pokryty malbami. Hned u vchodu jsou dvě šneková schodiště, která vedou do horní kaple.\n\nHorní kaple původně sloužila jako schrána na vzácné ostatky a jako královská kaple pro bohoslužby i soukromou pobožnost. Je to jediný, nedělený prostor 20,5 m vysoký se čtyřmi klenebními poli a sedmibokým závěrem, čemuž odpovídá 15 hrotitých oken, vysokých 15,35 m (v závěru jen 13,45 m) a oddělených štíhlými sloupky. Před každým sloupem stojí nadživotní socha jednoho ze dvanácti apoštolů, z nichž dvě třetiny jsou původní. Loď a presbytář nejsou architektonicky odděleny.\n\n15 oken je vyplněno barevnými vitrážemi, které mají plochu asi 612 m a 1113 jednotlivých polí. Více než dvě třetiny polí jsou původní a tvoří tak nejrozsáhlejší soubor vitráží ze 13. století. Zobrazené scény tvoří jednotný program, který je třeba číst zleva doprava (od prvního okna v severní stěně po první okno v jižní stěně), v rámci téhož okna zleva doprava a zdola nahoru. Na severní stěně jsou scény ze Starého, na jižní stěně z Nového zákona. Některé originály vitráží ze Sainte-Chapelle jsou umístěny v Musée de Cluny. Kaple je považována za skvost vrcholné či rayonantní gotiky, i když patří k jejím nejranějším příkladům.\n\n\n"}
{"id": "309423", "url": "https://cs.wikipedia.org/wiki?curid=309423", "title": "Ume", "text": "Ume\n\nUme ( nebo ) je řeka ve středním Švédsku (Västerbotten). Celková délka toku činí přibližně 450 km. Plocha povodí měří 26 700 km².\n\nOdtéká z jezera Överuman v nadmořské výšce 520 m nedaleko norsko-švédské hranice. Protéká vysočinou Norland v úzké zalesněné dolině, přičemž vytváří mnohé peřeje a vodopády. Protéká také přes několik jezer, z nichž největší je Storuman. Ústí do Botnického zálivu Baltského moře. Největším přítokem je Vindelälven zleva.\n\nPrůměrný průtok vody poblíž ústí činí 510 m³/s. Zamrzá od listopadu do května. Nejvyšších vodních stavů dosahuje na přelomu jara a léta.\n\nVyužívá se k plavení dřeva. Na řece byla vybudována kaskáda vodních elektráren (Stornorrfors, Harselefors). Leží na ní města Lycksele, Vännäs a poblíž ústí námořní přístav Umeå.\n"}
{"id": "309437", "url": "https://cs.wikipedia.org/wiki?curid=309437", "title": "Apomixie", "text": "Apomixie\n\nApomixie (též apomixe, apogamie, \"apomixis\") je způsob nepohlavního rozmnožování rostlin, při němž jsou sice vyvinuty pohlavní orgány (jako je květ, v něm pestíky, atp.), ale ve skutečnosti k oplození vůbec nedochází a vzniklá semena jsou geneticky identická s \"matkou\". Apomixie se vyskytuje nejen u některých kapraďorostů s nezávislým gametofytem (př. prokel), ale i u mnoha semenných rostlin.\n\nZnáme dva základní typy apomixie. Při tzv. \"gametofytové apomixii\" vzniká semeno z vajíčka, které ani nevzniklo meiózou a je tudíž diploidní. Při druhém typu (tzv. \"\") vzniká semeno z buněk živného pletiva vajíčka (nucellus), z buněk vaječného obalu (integument) či z jiných buněk s původně podpůrnou funkcí.\n\nVýjimkou je vývin semena ze samčích pohlavních orgánů, jmenovitě z pylu. Tento typ nepohlavního rozmnožování byl nedávno objeven u cypřiše \"Cupressus dupreziana\".\n\nU živočichů se podobný působ nepohlavního rozmnožování nazývá partenogeneze.\n\nProtože apomikticky se rozmnožující populace rostlin si udržují v podstatě téměř neměnnou genetickou informaci, každá víceméně izolovaná populace se může považovat za samostatný druh. Přesto jsou rozdíly mezi těmito „druhy“ menší, než je obvyklé, a tak je často nazýváme mikrospecies („mikrodruhy“), konkrétně tzv. apomiktické mikrodruhy.\n\nU některých rodů vzniklo velké množství mikrodruhů, které se kvůli přehlednosti často sdružují do agregátů a v publikacích se za název druhu dává značka \"Agg.\" Příkladem agregátu je pampeliška lékařská (Taraxacum sect. Ruderalia), množství druhů rodu ostružiník (Rubus), jeřáb (Sorbus) a mnohé další.\n"}
{"id": "309445", "url": "https://cs.wikipedia.org/wiki?curid=309445", "title": "Římskokatolická farnost Zhoř u Jihlavy", "text": "Římskokatolická farnost Zhoř u Jihlavy\n\nŘímskokatolická farnost Zhoř u Jihlavy je územní společenství římských katolíků ve Zhoři, s farním kostelem sv. Markéty.\n\nPrvní písemná zmínka o Zhoři pochází z roku 1298. K roku 1339 je už zmiňována zhořská farnost s románským kostelem svaté Markéty. Roku 1552 se stal majitelem vsi rod Chroustenských z Malovar, protestantského vyznání a fara nebyla obsazována. Tento stav trval až do roku 1620. Roku 1765 byla obnovena ve Zhoři lokalie. Ta se roku 1784 osamostatnila a v roce 1859 byla ustanovena samostatná zhořská farnost.\n\nPřehled kněží působících ve Zhoři je známý od roku 1765. Od 1. srpna 2014 byl administrátorem excurrendo ustanoven R. D. Mgr. Zdeněk Veith.\n\nDnem vzájemných modliteb farností za bohoslovce a bohoslovců za farnosti brněnské diecéze je 4. duben. Adorační den připadá na nejbližší neděli po 20. dubnu.\n\nVe farnosti se koná tříkrálová sbírka. V roce 2017 činil její výtěžek 18 765 korun.\n\nV roce 1902 se v Arnolci narodil P. Josef Toufar, kněz známý v souvislosti s tzv. Číhošťským zázrakem. Svou primiční mši svatou sloužil 5. červnce 1940 ve farním kostele ve Zhoři.\n\n"}
{"id": "309457", "url": "https://cs.wikipedia.org/wiki?curid=309457", "title": "Imagina z Limburgu", "text": "Imagina z Limburgu\n\nImagina z Limburgu (asi 1255 Limburg an der Lahn – 29. září 1318 Klarenthal) byla nasavská hraběnka a římskoněmecká královna.\n\nImagina byla dcerou hraběte Gerlacha I. Limburského a Imaginy z Blieskatelu. Na přelomu let 1270/1271 se provdala za hraběte Adolfa a stala se tak hraběnkou nasavskou. Podle pověsti šlo o sňatek z lásky. Ze spokojeného manželství se narodilo osm dětí.\n\nAdolf byl roku 1292 díky neshodám mezi královskými švagry Václavem II. a Albrechtem zvolen na římský trůn. Rakouský vévoda Albrecht doufal, že bude horkým kandidátem na římský trůn, ale Václav II. společně s braniborským a saským kurfiřtem prosadil volbu bezvýznamného hraběte Adolfa Nasavského, který neměl ani moc majetku, ani moc příznivců.\n\nZ trůnu se Adolf moc dlouho netěšil, po mnoha politických tahanicích byl poražen Albrechtem Habsburským, zemřel v bitvě u Göllnheimu v roce 1298. Ovdovělá Imagina se uchýlila do kláštera klarisek v Klarenthalu, který založil manžel Adolf na její naléhání. Dcera Adelhaid byla abatyší, jednalo se o rodovou fundaci rodu nasavských hrabat. Zde byla královna vdova po smrti také pohřbena.\n\n\n"}
{"id": "309460", "url": "https://cs.wikipedia.org/wiki?curid=309460", "title": "Spousta andělů", "text": "Spousta andělů\n\nSpousta andělů je debutové album české zpěvačky Anety Langerové, které vyšlo v roce 2004.\n\nAlbum vydala zpěvačka u společnosti BMG Music poté, co zvítězila v prvním ročníku soutěže Česko hledá SuperStar. Zajímavostí alba je, že píseň „Spousta andělů“ je přezpívaná od americké zpěvačky Kelly Clarkson - vítězky prvního ročníku American Idol. V originále nese píseň jméno „I Hate Myself for Losing You“.\n\n"}
{"id": "309470", "url": "https://cs.wikipedia.org/wiki?curid=309470", "title": "Dotyk (album)", "text": "Dotyk (album)\n\nDotyk je druhé studiové album české zpěvačky Anety Langerové, které vyšlo v roce 2007 u vydavatelství Sony BMG. \n\n\nPodzim (akustická verze) je skrytá skladba, která následuje po písničce Němá.\n"}
{"id": "309473", "url": "https://cs.wikipedia.org/wiki?curid=309473", "title": "Dominikánský kostel (Lvov)", "text": "Dominikánský kostel (Lvov)\n\nKostel dominikánů zasvěcený Božímu Tělu a současně řeckokatolická cirkev sv. Eucharistie je jednou z nejcennějších barokních památek Lvova a celé Ukrajiny.\n\nKostel, nacházející se v severovýchodní části lvovského starého města, byl vystavěn na místě původního gotického kostela v letech 1749–1764 nákladem polského hejtmana Josefa Potockého a kanivského starosty Mikołaja Bazylého Potockého. Projektantem byl Jan de Witte (nebo blíže neznámý Francouz). Dokončovací práce se protáhly až do roku 1798 a zvonice pochází až z počátku 19. století. Stavba je inspirována kostelem Karlskirche ve Vídni; uprostřed se nachází velká eliptická loď, jež je obklopena prstencem kaplí; fasáda je zdobena množstvím sloupů, soch a říms. V průčelí čteme latinský nápis: \"Soli Deo et gloria\".\n\nV časech Sovětského svazu zde fungovalo muzeum dějin náboženství a ateismu. Protože většina lvovských římských katolíků byli Poláci, kteří byli po 2. světové válce repatriováni, byl roku 1990 kostel předán Ukrajinské řeckokatolické církvi a znovuvysvěcen.\n\nDo roku 1946 se zde nacházel též zázračný obraz Vítězné Matky Boží (1751), která se nyní nachází v kostele sv. Mikuláše v Gdaňsku.\n"}
{"id": "309477", "url": "https://cs.wikipedia.org/wiki?curid=309477", "title": "Spousta Andělů ...na cestě", "text": "Spousta Andělů ...na cestě\n\nSpousta Andělů ...na cestě je DVD české zpěvačky Anety Langerové, které vyšlo v roce 2005 u vydavatelství Sony BMG. Zachycuje koncert zpěvačky z 9. září 2005 v domácích Říčanech.\n\n\n"}
{"id": "309478", "url": "https://cs.wikipedia.org/wiki?curid=309478", "title": "Tomáš Töpfer", "text": "Tomáš Töpfer\n\nTomáš Töpfer (* 10. ledna 1951 Praha) je český herec, režisér, podnikatel, scenárista, vysokoškolský divadelní pedagog, divadelní ředitel a politik.\n\nPo studiu herectví na brněnské konzervatoři přešel na pražskou DAMU, kterou absolvoval v roce 1972. Jako herec začínal hrát v Divadle Petra Bezruče v Ostravě (1972–1973),režíroval v Severomoravském divadle v Šumperku, následně byl dva roky (1973–1975) ve svobodném povolání (mj. hostoval v pražském Realistickém divadle a v Činoherním klubu). V letech 1975–1978 působil v ostravském Státním divadle, poté nastoupil do angažmá v Činoherním studiu v Ústí nad Labem (1978–1983).\nOdtud přešel do Divadla E. F. Buriana (1983–1987) a od roku 1987 do Divadla na Vinohradech, kde byl členem souboru až do roku 1998. V letech 1990–1995 hrál a režíroval v prostorách Nejvyššího purkrabství a založil tradici Shakespearovských letních slavností na Pražském hradě (\"Sen noci Svatojánské\", \"Romeo a Julie\", \"Zkrocení zlé ženy\", \"Dvanáctá noc\"). V roce 1995 společně s Eliškou Balzerovou založil Nadaci Fidlovačka, která se zasloužila o obnovu zchátralého Hudebního divadla v Nuslích – Divadla Na Fidlovačce, v němž po otevření (1998) působil nejen jako jeho ředitel, ale i jako herec a režisér. V květnu 2012 odešel do Divadla na Vinohradech (od 1. září 2012 zde působí jako ředitel, herec a režisér) a ředitelkou Divadla Na Fidlovačce se stala Eliška Balzerová. Patří k úspěšným filmovým, televizním, rozhlasovým a dabingovým hercům. Společně s bratrem vlastní a provozuje restauraci U Kalicha v Praze 2.\n\nPůsobí také jako pedagog na pražské DAMU. V roce 2015 získal v habilitačním řízení titul docent.\nJe autorem divadelní hry \"Horoskop pro Rudolfa II.\" a autorem námětu a spoluautorem scénáře dvoudílného televizního filmu \"Poslední cyklista\", který natočila Česká televize v roce 2013 v režii Jiřího Svobody.\n\nPůsobí zároveň i jako divadelní režisér. Nejvýznamnější režie: \"Romeo a Julie,\" 1994 (Nejvyšší purkrabství Pražského hradu, letní Shakespearovské slavnosti), \"Muž z La Manchy, \"1996 (Divadlo na Vinohradech), \"Fidlovačka aneb Žádný hněv a žádná rvačka,\" 1998 (Divadlo Na Fidlovačce), \"Lucerna, \"2008\" (\"Divadlo na Fidlovačce\"), Proutník pod pantoflem, \"2011\" (\"Divadlo Na Fidlovačce\"), Hašler... , \"2013 (Divadlo na Vinohradech\"), Soudce v nesnázích, \"2014\" (\"Divadlo na Vinohradech\"),\" \"Loupežník\", 2015 (\"Divadlo na Vinohradech\"), Téměř tři sestry (A.P.Čechov – B.Hančilová) Divadlo DISK.\n\n\nOd roku 2006 do roku 2012 byl senátorem bez politické příslušnosti za ODS ve volebním obvodu Praha 4, znovu již tento post ve volbách 2012 neobhájil, protože byl v druhém kole poražen Evou Sykovou za ČSSD.\n\nJeho dcera z prvního manželství, Marta Töpferová, žije v USA a je úspěšnou zpěvačkou a kytaristkou.\n\n\n\n\n"}
{"id": "309482", "url": "https://cs.wikipedia.org/wiki?curid=309482", "title": "Římskokatolická farnost Drásov", "text": "Římskokatolická farnost Drásov\n\nŘímskokatolická farnost Drásov je územní společenství římských katolíků v děkanátu Tišnov s farním kostelem Povýšení svatého Kříže.\n\nDrásovská fara je poprvé zmiňována k roku 1259. Jádro kostela tvořené obvodovými zdmi lodi je pozdně románské. V první polovině 14. století bylo postaveno gotické, trojboce ukončené kněžiště s dodnes dochovanými nástěnnými malbami a se sakristií u severní stěny. K výrazným úpravám kostela došlo ve druhé polovině 17. století, kdy byla původně plochostropá loď zaklenuta valeně s výsečemi, původní žebrová klenba v presbytáři byla nahrazena novou křížovou.\nDuchovním správcem farnosti je farář z čebínské farnosti. Od roku 2010 je jím IcLic. Pavel Kopecký.\n\nDnem vzájemných modliteb farností za bohoslovce a bohoslovců za farnosti brněnské diecéze je 23. června. Adorační den připadá na nejbližší neděli po 28. září.\n\nNa území farnosti se koná Tříkrálová sbírka. Při sbírce v roce 2016 se vybralo v Drásově 27 733 korun, v Malhostovicích 18 773 korun a ve Všechovicích 6 531 korun. O rok později dosáhl výtěžek sbírky v Drásově 27 257 korun, v Malhostovicích 21 657 korun, ve Všechovicích 6 386 korun.\n\n"}
{"id": "309484", "url": "https://cs.wikipedia.org/wiki?curid=309484", "title": "Popenec", "text": "Popenec\n\nPopenec (\"Glechoma\") je rod rostlin z čeledi hluchavkovitých. Jedná se zpravidla o drobnější, často aromatické rostliny s plazivými, přímými nebo vystoupavými lodyhami a květy rozlišenými na trubkovitý kalich a pyskatou korunu. Obvykle vytvářejí dlouhé kořenující plazivé výběžky. Celkem zahrnuje asi 12 druhů rozšířených v Eurasii, popenec obecný (\"Glechoma hederacea\") byl zavlečen i do Severní Ameriky. V české flóře se kromě zmíněného popence obecného, který je také léčivou rostlnou, vyskytuje ještě popenec chlupatý (\"Glechoma hirsuta\").\n\n\n \n"}
{"id": "309491", "url": "https://cs.wikipedia.org/wiki?curid=309491", "title": "Entscheidungsproblem", "text": "Entscheidungsproblem\n\nEntscheidungsproblem (německý výraz pro „rozhodovací problém“) je úloha, kterou poprvé předložil matematik David Hilbert roku 1928. Ptá se, existuje-li postup (algoritmus), který by uměl rozhodnout, jestli je dané matematické tvrzení v daném formálním jazyce pravdivé nebo nepravdivé.\n\nAlonzo Church (1936) a Alan Turing (1937) nezávisle na sobě dokázali, že takový algoritmus neexistuje.\n"}
{"id": "309494", "url": "https://cs.wikipedia.org/wiki?curid=309494", "title": "Heliport", "text": "Heliport\n\nHeliport je malá letištní plocha, používaná vrtulníky, zpravidla bývá větší než helipad.\n\nHeliporty mohou být na rozdíl od letišť umístěny blíže městu, nebo dokonce v samotném centru města, což sebou nese značné výhody (zejména časové) pro cestující. Heliporty bývají zřízeny i na střechách některých výškových budov, které ale musí být pro tyto účely konstrukčně odolné.\n\nV České republice se heliporty vyskytuji, mimo jiné, například v blízkosti velkých nemocnic nebo přímo v jejich areálech, kde slouží Letecké záchranné službě.\n\nVe Španělsku a jiných zemích středomoří jsou v lesních porostech tvořeny kruhovou plochou o průměru 20 m. Slouží k přepravě pracovního personálu a raněných osob při boji proti lesním požárům.\n"}
{"id": "309495", "url": "https://cs.wikipedia.org/wiki?curid=309495", "title": "Helipad", "text": "Helipad\n\nHelipad je přistávací plocha pro helikoptéru. Nejčastěji bývá umístěn poblíž nemocnic, továren a dalších, díky tomu mohou helikoptéry pohodlně přistávat a dopravovat cestující rychle a účinně. Helipady jsou většinou lokalizovány na střeše budov a velikostně jsou menší než heliporty.\n"}
{"id": "309496", "url": "https://cs.wikipedia.org/wiki?curid=309496", "title": "Markéta Brabantská (1276–1311)", "text": "Markéta Brabantská (1276–1311)\n\nMarkéta Brabantská ( \"Marguerite de Brabant\", 4. října 1276 – 14. prosince 1311 Janov) byla lucemburská hraběnka, římská královna, manželka římského krále Jindřicha VII. a matka českého krále Jana Lucemburského\n\nMarkéta pocházela z manželství brabantského vévody Jana I. a Markéty, dcery Víta z Dampierre. Za lucemburského hraběte Jindřicha se provdala v červnu roku 1292 na hradě Tervuren nedaleko Bruselu. K uzavření sňatku bylo zapotřebí papežského dispenzu, neboť oba mladí lidé byli ve třetím stupni příbuzenství. Sňatek měl zpečetit mír mezi Brabantskem a Lucemburskem, který měl konečně zavládnout po bitvě u Worringenu.\n\nI přesto, že důvody k uzavření manželského svazku měly politické pozadí, bylo manželství požehnáno vzájemnou náklonností a důvěrou. Nová lucemburská hraběnka byla podle současníků menší sličné postavy, plavovlasá, dívčího vzhledu a dobrotivé povahy. Byla také velmi zbožná. Vynikala výřečností, rozvážným úsudkem a na rozhodnutí svého manžela měla údajně velký vliv.\n\n6. ledna 1309 byl Jindřich v Cáchách korunován římským králem a o rok později manželé společně vyjeli na římskou jízdu. Těsně před tím se rozloučili se svým jediným synem Janem, pojmenovaným po Markétině otci, který se vydal získat své nové české království. Královna se se synem a dcerami již nikdy neshledala.\n\nMarkéta byla v Janově pohřbena nejprve v minoritském kostele San Francesco di Castelleto. Šlo zřejmě o dočasné umístění, tělo mělo být odvezeno k pohřbu do Německa. Král po příjezdu do Pisy změnil názor, rozhodl se pro glorifikaci královny a sochaři Giovannimu Pisanovi zadal objednávku Markétina mramorového náhrobku s ideou vyobrazení jejího Nanebevstoupení. Náhrobek se skládal ze sarkofágu neseného alegorickými sochami křesťanských ctností, a na víku měl postavu královny, vyzdvihované z hrobu pro následné svatořečení.\nKostel byl zbořen v letech 1798–1807. Z působivého náhrobku, považovaného za významné dílo vrcholné italské gotiky zbyly pouze fragmenty tří postav, dnes vystavené v Museo di Sant'Agostino v Janově. .\n\nDíky pověsti o zázračných uzdraveních u Markétina hrobu a hlavně snaze ovdovělého císaře Jindřicha a janovského arcibiskupa Porchetta Spinoly (†1321) byla Markéta v srpnu roku 1313 blahořečena. Ke svatořečení již nedošlo, protože aktéři procesu zemřeli.\n\nJindřichovi se po manželčině skonu podařilo roku 1312 v Římě dosáhnout císařské korunovace. Z císařského diadému se dlouho neradoval, zemřel zřejmě na malárii 24. srpna 1313 v Buoncoventu a před svou smrtí vydal příkaz, aby jeho srdce bylo pohřbeno v sarkofágu jeho choti.\n\n\n"}
{"id": "309501", "url": "https://cs.wikipedia.org/wiki?curid=309501", "title": "Jan Jaromír Hanel", "text": "Jan Jaromír Hanel\n\nJan Jaromír Hanel nebo též příjmením Haněl (9. dubna 1847 Třebíč – 20. října 1910 Znojmo) byl český právník, profesor Právnické fakulty Univerzity Karlovy, právní historik.\n\nJan Miloslav Hanel se počal psát \"Hanel\" poté, co jeho kolega prof. JUDr. Miloslav Stieber zjistil, že Hanělův otec Jan Miloslav se sice psal \"Haněl\", „ale pravé jméno prý bylo \"Hanel\"“.\n\nPrávního vzdělání Jan Miloslav Hanel nabyl v Praze, učil ho Antonín Randa. Roku 1874 se habilitoval za soukromého docenta rakouských právních dějin. Tentýž rok ale odešel působit do Záhřebu. Zpět byl povolán roku 1881 a hned následujícího roku přešel do oddělené české Karlo-Ferdinandovy univerzity. Roku 1896 byl zvolen jejím rektorem a po dvě funkční období byl děkanem právnické fakulty.\n\nPřítel JUDr. Otakara Horáka, otce etnografa prof. Jiřího Horáka.\n\nSvé stati Hanel publikoval hojně v časopise Právník. Z knižně vydaných lze uvést:\n\n"}
{"id": "309502", "url": "https://cs.wikipedia.org/wiki?curid=309502", "title": "Portugal Open", "text": "Portugal Open\n\nPortugal Open byl společný profesionální tenisový turnaj mužského okruhu ATP World Tour a ženského okruhu WTA Tour, hraný v jamorském areálu na otevřených antukových dvorcích. Hlavní estorilský dvorec byl vybudován v roce 2005 a ve svých ochozech pojme 10 000 diváků. Dějištěm konání se stalo portugalské město Oeiras, ležící u Lisabonu.\n\nMužská polovina probíhala od roku 1990 a v sezónách 2009–2014 patřila do kategorie ATP World Tour 250. Ženská část původně vznikla v roce 1989, obnovena byla roku 1998, a řadila se do kategorie WTA International Tournaments. Do soutěže dvouhry nastupovalo dvacet osm mužů a třicet dva žen. Čtyřhry se účastnilo šestnáct párů.\n\nDo sezóny 2012 byl turnaj hrán pod názvem Estoril Open. Ke změně pojmenování se organizátoři rozhodli, aby zviditelnili úspěšné pořádání mezinárodních událostí na portugalském území. Mediální pokrytí zajišťovaly Rádio e Televisão de Portugal.\n\nPro nedostatek financí došlo po sezóně 2014 ke zrušení turnaje. V sezóně 2015 jej nahradil nový profesionální turnaj mužů – Estoril Open.\n\nMezi vítěze mužské dvouhry se od roku 1990 zařadila řada hráčů první desítky žebříčku ATP, včetně bývalých světových jedniček Thomase Mustera (1995 a 1996), Carlose Moyi (2000), Juana Carlose Ferrera (2001), Novaka Djokoviće (2007) a Rogera Federera (2008). Další singloví první hráči světa vyhráli soutěž čtyřhry. Nejdříve v roce 1995 Jevgenij Kafelnikov a o dva roky později také Gustavo Kuerten. Rus Marat Safin odešel z finále dvouhry 2004 poražen.\n\nŽenská polovina se hrála pod názvem Estoril Ladies Open od roku 1989. Nejdříve proběhly pouze dva ročníky a turnaj byl obnoven v roce 1998 se jménem Estoril Open, jakožto součást okruhu ITF. Od sezóny 1999 byl řazen do okruhu WTA Tour. Singlovou soutěž nevyhrála žádná ženská světová jednička. V roce 2007 se do finále probojovala Běloruska Viktoria Azarenková, v němž neuspěla.\nV mužské části události statistikám dominovali argentinští a španělští tenisté, jakožto specialisté na červené antuce. Mezi lety 1990 až 2001, se alespoň jeden Španěl probojoval v deseti případech do finále. Z toho devětkrát v tomto dvanáctiletém období získali španělští hráči titul. Tuto dominanci poté začali narušovat Argentinci, kteří měli mezi roky 2002 až 2006 pětkrát za sebou zastoupení ve finále a čtyřikrát dosáhli na titul. V letech 2011 a 2012 pak přidal dvě výhry Juan Martín del Potro.\n\nV ženské dvouhře nebyla převaha jediného státu tak znatelná, přesto se staly nejúspěšnější španělské antukářky se čtyřmi tituly. Od sezóny 1999, kdy se turnaj stal opět součástí WTA Tour, získalo šest tenistek titul jako své premiérové vítězství na nejvyšším profesionálním okruhu. V roce 2006 se poprvé v historii WTA hrálo čínské singlové finále mezi Li Na a Čeng Ťie.\n\nDo finále turnaje se probojoval jediný Portugalec – Frederico Gil, který v roce 2010 odešel ze singlového boje o titul poražen.\n\n\n\n"}
{"id": "309503", "url": "https://cs.wikipedia.org/wiki?curid=309503", "title": "Přečerpávací vodní elektrárna Černé jezero", "text": "Přečerpávací vodní elektrárna Černé jezero\n\nVodní elektrárna Černé jezero je přečerpávací vodní elektrárna, která se nachází na Šumavě v jihozápadních Čechách. Pracuje mezi přírodním Černým jezerem a údolní nádrží Pod Černým jezerem u obce Hamry. Je osazena třemi turbogenerátory, využívajícími i odtokové vody z vyrovnávací nádrže. Byla to první přečerpávací vodní elektrárna v Čechách.\n\nAutorem myšlenky vybudovat pod Černým jezerem přečerpávací elektrárnu byl okolo roku 1920 vládní rada Zemského úřadu v Praze Ing. Karel Kosek. Myšlenku dále rozvíjel Ing. František Alexej Pech, který postupně vypracoval projektovou dokumentaci. V roce 1928 rozhodly Západočeské elektrárny o realizaci této stavby, v červnu téhož roku provedl projektant Ing. Pech během čtrnácti dnů měření pro účely projektu s použitím tříkilometrového polygonu podél celé trati budoucího potrubí; úsek 274 m vysokého svahu se sklonem až 1:2 byl zaměřován metodou tachymetrické nivelace.\nGenerální plán byl dokončen na podzim roku 1928, v listopadu téhož roku úspěšně proběhlo vodoprávní řízení, a nato byly vypracovány podrobné prováděcí plány a zadávací rozpočet.\nV květnu 1929 bylo zadáno provedení veškerých stavebních prací společnosti Podnikatelství civilních inženýrů stavebních Nejedlý a Řehák, veškeré dodávky technologického zařízení a potrubí pak Škodovým závodům v Plzni. Vlastní stavba náročného díla v obtížných přírodních podmínkách trvala pouze rok a tři čtvrtě, při pořizovacím nákladu 10 milionů Kč.\nVody řeky Úhlavy byly zpočátku převáděny staveništěm pomocí dřevěného žlabu, po dokončení základové výpusti o světlosti 2000 mm pak potrubím této výpusti, jak je u přehradních staveb obvyklé. Betonování hráze bylo započato od levého břehu. Elektrárna byla uvedena do provozu 6. prosince 1930.\n\nHráz je gravitační, s délkou v koruně 64,10 m, výška nad terénem 7,0 m při celkové výšce 15,6 m. Bezpečnostní přeliv šířky 19,0 m s kapacitou 80 m/s je navržen na převedení maxima známých vod na Úhlavě.\nCelkový obsah údolní nádrže je 23 000 m vody, užitečný obsah odpovídající možnému kolísání hladiny vody v rozsahu 2 m činí 15 000 m. Zásoba vody ve spodní nádrži umožňuje čerpat 10 hodin denně a vyrábět elektřinu 5 hodin denně. Další hodiny „navíc“ je možno získat díky přirozeným přítokům do Černého jezera. Tento provoz elektrárny způsobí kolísání hladiny Černého jezera pouze o 8,2 cm, ač je povoleno kolísání +30/-50 cm od ustálené hladiny jezera.\n\nPřívodní potrubí v délce 1266 m z Černého jezera do vyrovnávací komory bylo původně navrženo ze železobetonových trub systému Vianini o světlosti 650 mm s průtočným množstvím 500 l/s. Tehdejší výrobky soukromé firmy však neobstály v náročných zkouškách a potrubí bylo nakonec vybudováno z litinových hrdlových trub těsněných olovem o světlosti 800 mm s průtočným množstvím 800 l/s.\n\nTlačné potrubí v celkové délce 1007 m je vybudováno z ocelových přírubových trub o světlosti 560 – 600 mm (tloušťka stěny u vyrovnávací komory je 6 mm, postupně s přibývajícím spádem se zvětšuje po 1 mm až na 15 mm u elektrárny). Vyrovnávací komora je železobetonová, kruhového průřezu o průměru 4 m a výšky nad terénem 12,0 m.\n\nVlastní elektrárna je situována na levém břehu Úhlavy v ose hráze, dostatečně chráněná před velkými vodami. Je osazena jednou Peltonovou turbínou s hltností 800 l/s při spádu 247,7 m, průměr oběžného kola je 850 mm, počet otáček 750 /min., 2 střiky, regulace jehlami, ochrana proti přetočení odkloněním paprsku. Peltonova turbína je výrobek Škodových závodů v Plzni. Na společném hřídeli s turbínou je motorgenerátor Škoda o výkonu 1500 kW (příkon v motorovém režimu 1750 kW), výstupní napětí 6 000 V je transformováno na 22 000 V (2,5 MVA) do rozvodné sítě VN. Dalším strojem na společném hřídeli je šestistupňové odstředivé čerpadlo, které bylo v té době nejvýkonnějším svého druhu v republice. Průměr oběžného kola je 800 mm, maximální sací výška 4,7 m. Obdivuhodná tlačná výška čerpadla činí se započtením tlakových ztrát 283,50 m. Při maximálním výkonu chrlí čerpadlo zpět potrubím do Černého jezera 400 l/s.\n\nV roce 2004 byl do strojovny původní elektrárny instalován další nový turbogenerátor s Peltonovou turbinou o výkonu 370 kW, 1500 ot/min, průměr oběžného kola 440 mm, hltnost 160 l/s, zhotovený firmou Strojírny Brno, a.s.\n\nPro energetické zpracování odtoku vody z vyrovnávací nádrže byl v roce 2005 v samostatném objektu instalován turbogenerátor o výkonu 40 kW (skutečný provozní výkon 4 – 37 kW dle okamžitého průtoku, který je k dispozici) s šikmou průtočnou Kaplanovou turbínou\n\n"}
{"id": "309506", "url": "https://cs.wikipedia.org/wiki?curid=309506", "title": "Lidové Polsko", "text": "Lidové Polsko\n\nLidové Polsko ( \"Polska Ludowa\") je neoficiální název polského státu užívaný Poláky v období vlády Polské dělnické strany a následně Polské sjednocené dělnické strany a závislosti na SSSR v letech 1944-1989.\n\nTento termín se vztahuje na období let:\n"}
{"id": "309508", "url": "https://cs.wikipedia.org/wiki?curid=309508", "title": "Maunga Orito", "text": "Maunga Orito\n\nMaunga Orito je malý pobočný kráter, nacházející se na severovýchodním svahu kráteru Rano Kau na Velikonočním ostrově. Kráter je vzdálen asi 2 km od Hanga Roi, hlavního města ostrova a nalézá se nedaleko východního konce přistávací dráhy Mezinárodního letiště Mataveri.\nMaunga Orito je příkře se svažující kužel se sklonem přibližně 30 stupňů.\nVrchol je v nadmořské výšce 219 m. Kráter byl pro domorodé obyvatelstvo jedním ze čtyř zdrojů obsidiánu, který domorodci používali především na zbraně a nástroje. Těžba obsidiánu je doložena otevřenými těžebními jámami přibližně 100 metrů pod vrcholem.\nV nejbližším okolí a na svahu bylo nalezeno množství pozůstatků obydlí včetně několika malých oltářů s malými sochami.\n\n"}
{"id": "309511", "url": "https://cs.wikipedia.org/wiki?curid=309511", "title": "Lidové Polsko (konspirační tisk)", "text": "Lidové Polsko (konspirační tisk)\n\n„Lidové Polsko“ ( \"Polska Ludowa\") bylo jedno z prvních konspiračních tiskovin v době německé okupace na území Polska, vydávané Polskou lidovou nezávislou akcí.\n\nPrvní číslo „Lidového Polska“ vyšlo 6. ledna 1940 v nákladu 1500 výtisků.\n\nČleny redakce byli:\n\nDruhé, již připravené vydání bylo zmařeno zatčením členů organizace.\n"}
{"id": "309514", "url": "https://cs.wikipedia.org/wiki?curid=309514", "title": "Ladislav Beneš", "text": "Ladislav Beneš\n\nJméno a příjmení Ladislav Beneš nosí nebo v minulosti nosilo více osob:\n\n"}
{"id": "309517", "url": "https://cs.wikipedia.org/wiki?curid=309517", "title": "Allan Simonsen", "text": "Allan Simonsen\n\nAllan Simonsen ( *15. prosince 1952, Vejle) je bývalý dánský fotbalista a trenér.\n\nS fotbalem začínal v pěti letech v dánském Vejle FC, jako dorostenec přestoupil do druhého místního klubu Vejle Boldklub. V dresu Boldklubu, který oblékal celé čtvrtstoletí jeho otec, se probil do dánské dorostenecké reprezentace. V první lize začal nastupovat v devatenácti letech. Rok nato se Vejle BK stal mistrem Dánska. V roce 1973 odešel hrát německou bundesligu a až do roku 1979 hrál za Borussii Mönchengladbach. Odsud v roce 1979 odešel a do roku 1982 hrál za FC Barcelonu. V roce 1982 si to zamířil na Britské ostrovy do klubu Charlton Athletic FC. V březnu 1983 se vrátil do Dánska.\n\nV dánské reprezentaci debutoval v roce 1972. Ihned v prvním zápase vstřelil i svoji první reprezentační branku. Tehdejším soupeřem Dánska byl Island a zápas skončil vítězstvím Dánů 5:2. První branku utkání vstřelil on sám. Zúčastnil se Letních olympijských her v roce 1972 v Mnichově. Na mistrovství Evropy 1984 si zahrál 42 minut úvodního zápasu proti Francii, po skluzu stopera Yvona Le Rouxe utrpěl mnohonásobnou zlomeninu lýtkové kosti. V roce 1986 ho v už požehnaném věku nominoval Sepp Piontek na mistrovství světa v Mexiku.\n\n"}
{"id": "309520", "url": "https://cs.wikipedia.org/wiki?curid=309520", "title": "Josef Augusta", "text": "Josef Augusta\n\nJméno a příjmení Josef Augusta nosí nebo v minulosti nosilo více osob:\n\n"}
{"id": "309523", "url": "https://cs.wikipedia.org/wiki?curid=309523", "title": "Herb Elliott", "text": "Herb Elliott\n\nHerb James Elliott, MBE (* 25. února 1938 Perth) je bývalý australský atlet, olympijský vítěz v běhu na 1500 metrů na olympijských hrách v Římě.\n\nDržel světové rekordy v bězích na 1500 metrů (1958–1967) a na jednu míli (1958–1962). Ve své seniorské kariéře nebyl na těchto tratích poražen.\n\nV roce 1958 vybojoval dvě zlaté medaile na hrách Commonwealthu v Cardiffu. Zvítězil v běhu na 880 yardů (1:49,3 /1:49,32) a v běhu na 1 míli (3:59,0 / 3:59,03). Ve stejném roce také vytvořil časem 3:54,5 světový rekord na 1 míli (Dublin, 6.8.1958) a v mezičase tohoto běhu se jako první atlet zemí Commonwealthu dostal na distanci 1500 metrů pod hranici 3 minut a 40 sekund (3:39,6). Brzy nato překonal v běhu na 1500 metrů časem 3:36,0 rok starý světový rekord československého běžce Stanislava Jungwirtha.\n\nV roce 1959 se oženil a málem zanechal sportovní činnosti, ale zlákala ho vidina olympijské medaile. Na olympiádě v Římě jeho trenér Percy Cerutty zvolil taktiku nástupu v polovině trati, která dovedla Elliotta k vítězství o 20 metrů v novém světovém rekordu 3:35,6 minuty. Sportovní kariéru ukončil v květnu 1961.\n\n3:36,0 Herb Elliott (Austrálie), 1938, 1, Göteborg 28.8.1958\n\n3:38,1 Stanislav Jungwirth (Československo), 1930, 1, Stará Boleslav 12.7.1957\n\n3:38,8 Murray Halberg (Nový Zéland), 1933, 2, Oslo 5.9.1958\n\n3:39,8 Arne Hamarsland (Norsko), 1933, 3, Oslo 5.9.1958\n\n3:40,0 István Rózsavölgyi (Maďarsko), 1929, 4, Göteborg 28.8.1958\n\n3:40,2 Olavi Salsola (Finsko), 1933, 1, Turku 11.7.1957\n\n3:40,2 Olavi Salonen (Finsko), 1933, 2, Turku 11.7.1957\n\n3:40,3 Olavi Vuorisalo (Finsko), 1933, 3, Turku 11.7.1957\n\n3:40,8 Sándor Iharos (Maďarsko), 1930, 1, Helsinky 28.7.1955\n\n3:40,8 László Tábori (Maďarsko), 1931, Oslo 6.9.1955\n\n3:40,8 Gunnar Nielsen (Dánsko), 1928, Oslo 6.9.1955\n\n3:40,8 Dan Waern (Švédsko), 1933, 4, Turku 11.7.1957\n\n3:35,6 Herb Elliott (Austrálie), 1938, 1, Řím 6.9.1960\n\n3:38,1 Stanislav Jungwirth (Československo), 1930, 1, Stará Boleslav 12.7.1957\n\n3:38,4 MIchel Jazy (Francie), 1936, 2, Řím 6.9.1960\n\n3:38,6 Dan Waern (Švédsko), 1933, 2, Göteborg 18.9.1960\n\n3:38,7 Siegfried Valentin (NDR), 1936, 1, Postupim 27.8.1960\n\n3:38,8 Murray Halberg (Nový Zéland), 1933, 2, Oslo 5.9.1958\n\n3:38,8 István Rózsavölgyi (Maďarsko), 1929, 1, Budapest 30.7.1960\n\n3:39,8 Arne Hamarsland (Norsko), 1933, 3, Oslo 5.9.1958\n\n3:40,2 Olavi Salsola (Finsko), 1933, 1, Turku 11.7.1957\n\n3:40,2 Olavi Salonen (Finsko), 1933, 2, Turku 11.7.1957\n\n"}
{"id": "309529", "url": "https://cs.wikipedia.org/wiki?curid=309529", "title": "Malenisko", "text": "Malenisko\n\nMalenisko je poutní místo Římskokatolické farnosti Provodov\n\nMalenisko se nachází ve Vizovických vrších. Leží na úbočí hřebene Brda asi 1 km jihovýchodně od Provodova a 7 km západně od Luhačovic. Poutní kostel je zasvěcen Panně Marie Sněžné. Nicméně záhy zde začala být uctívána místní Panna Maria Provodovská. Vedle kostela je zřízen novodobý oltář pro bohoslužby pod širým nebem.\nNa úpatí dalšího stoupání je kaplička z roku 1865 a pod ní studánka se „svatou vodou” (vlastní zázračný pramen je údajně pod oltářem kostela). Od kapličky vede strmá Křížová cesta na vrchol hřebene. Křížová cesta končí další kaplí.\n\nPoutní místo pochází z počátku 18. století Legenda vypráví, že mlynářka Anna Vlaštovicová z Dolního provodovského mlýna trpěla těžkou oční chorobou. Ve snu se jí zjevil stařec, ukázal jí místo se studánkou na okraji lesa a řekl: „Zde je voda, která bude na přímluvu Boží uzdravovat nemocné na těle i na duši“. Mlynářka si umyla oči vodou ze studánky a uzdravila se.\n\nOd roku 1712 sem putovali lidé ze širokého okolí a mnozí prý byli rovněž uzdraveni. Dorota Jahodíková z Pašovic věnovala jako poděkování za uzdravení poutnímu místu obraz Matky Boží kojící (autor neznámý). Obraz je jedinečný zejména svým námětem, který je v zemích na sever od Alp zcela ojedinělý. Původně byl zavěšen u studánky. Dnes je umístěn v poutním kostele. Reprodukce tohoto obrazu je možno nalézt u mnoha studánek v okolních lesích.\n\nMajitel luhačovického panství, hrabě Wolfgang Serenyi, nechal postavit u studánky nejprve dřevěnou kapličku. V roce 1735 byla nahrazena kaplí zděnou. Dnešní podobu dostal kostel v roce 1850, kdy byla kaple rozšířena o chrámovou loď.\n\nKřížová cesta je v pořadí již třetí zdejší křížovou cestou. V dnešní podobě, s kamennými reliéfy, pochází z let 1917 až 1918. Byla vybudována jako vzpomínka na padlé vojíny a poutníky v 1. světové válce. Každé zastavení nese proto věnování okolních obcí na památku jejich padlým farníkům. Kromě toho je na prvním zastavení arcibiskupský erb a na posledním erb rodu Serenyiů. Křížová cesta je chráněna jako nemovitá Kulturní památka České republiky.\n\nPoutní kostel na Malenisku je součástí římskokatolické farnosti Provodov, kam náleží obce Březůvky, Provodov a osada Pradlisko. Římskokatolická farnost Provodov je začleněna do Děkanátu Vizovice, který náleží do Arcidiecéze olomoucké.\n\n\n\n"}
{"id": "309535", "url": "https://cs.wikipedia.org/wiki?curid=309535", "title": "Betty Cuthbertová", "text": "Betty Cuthbertová\n\nElizabeth Alyse „Betty“ Cuthbertová, nepřechýleně Betty Cuthbert (* 20. dubna 1938 Sydney – 6. srpna 2017) byla australská atletka, čtyřnásobná olympijská vítězka, v Austrálii přezdívaná \" ().\n\nV roce 1956 se konaly letní olympijské hry v Melbourne a ona se stala jejich první domácí vítězkou, když vyhrála běh na 100 metrů. K tomu přidala ještě další dvě vítězství v běhu na 200 metrů a ve štafetě na 4×100 metrů. Od nadšených fanoušků dostala přezdívku \".\n\nZranění zhatilo její ambice na následující olympiádě v Římě, ale na hry do Tokia znovu dorazila ve výborné formě a vyhrála závod na 400 metrů, který později označila za jediný dokonalý závod své kariéry. Tato disciplína byla v Tokiu vypsána vůbec poprvé do olympijského programu.\n\nPřekonala 16 světových rekordů na tratích od 60 m do 440 yardů a ve štafetách.\n\nV roce 1969 u ní lékaři diagnostikovali roztroušenou sklerózu a musela se podrobit dlouhé léčbě, zároveň se ale aktivně zapojila do propagace výzkumu metod léčby této choroby. Upoutaná na invalidní vozík se zúčastnila i slavnostního zahájení dalších olympijských her na australské půdě v roce 2000 v Sydney.\n\nByla vyznamenána Řádem britského impéria (1956) a Řádem Austrálie (1984).\n\n"}
{"id": "309539", "url": "https://cs.wikipedia.org/wiki?curid=309539", "title": "Christopher Wolstenholme", "text": "Christopher Wolstenholme\n\nChristopher Tony Wolstenholme, známý spíše jako jen Chris Wolstenholme (* 2. prosince 1978, Rotherham, Anglie) je baskytarista britské alternativní rockové kapely Muse. Kromě toho také ve skupině zpívá vokálový doprovod a někdy hraje na normální elektrickou kytaru. Dříve, než Morgan Nicholls začal hostovat u Muse, hrál Chris zároveň i na keyboard.\nV roce 2018 se Christopher Wolstenholme oženil s Caris Ball Wolstenholme\n\nChris se narodil a prožil své dětství v severoanglickém městě Rotherham. Když mu bylo 11 let, odstěhoval se s rodinou do města Teignmouth v jihoanglickém hrabství Devon. Původně byl Christopher bubeník. Zatímco měl svou post-punkovou kapelu \" Fixed Penalty\", jeho budoucí (pro něj tehdy ještě neznámí) spoluhráči Matt Bellamy s Domem Howardem hráli ve své vlastní skupině. Po dvou letech opustil Mattovu a Dominicovu kapelu kytarista, a proto nabídli Chrisovi místo u nich. Ten zpočátku odmítal vzdát se bicích, avšak později se nechal přemluvit a přidal se k nim v pozici baskytaristy. Společně vytvořili rockovou kapelu \"The Rocket Baby Dolls\", kterou časem přejmenovali na dnešní Muse.\n\nV současné době žije Chris v Teignmouthu společně se svou manželkou Caris.\n\nChris již od založení kapely Muse vystřídal mnoho značek kytar. V počátcích používal baskytary od firmy \"Warwick\", později přešel ke značce \"Pedulla\" a v poslední době střídá kytary z dílen \"Rickenbackera\" a \"Fendera\", od kterého vlastní model Fender Jazz Bass. Mezi své oblíbené výrobce komba řadí firmu \"Ampeg\" a její model Ampeg SVT.\n\nV období \"Origin of Symmetry\" nejvíce používal baskytaru značky \"Pedulla\", z nichž jeden model použitý v klipu k Plug In Baby byl dokonce vydražen ne eBayi. Na koncertech nikdy nevystoupí bez svých dvou zesilovačů \"Marshall Bass State b150\". Aby basové efekty byly co nejlepší, používá k jejich zesílení elektrická zařízení od firmy \"Line 6\" a kytarový pedál značky \"Boss\".\n\nNa natáčení desky \"Absolution\" si vybral opět kytary \"Pedulla\", avšak do studia si s sebou vzal i svůj starší model od firmy \"Warrwick\" a na píseň Sing For Absolution použil kytaru Fender Jazz Bass. Na živé provedení skladby Stockholm Syndrome na Glastonburském festivalu si vzal model \"Pedulla Rapture SB5\", který po koncertě hodil z publika na pódium a následně do Dominicova basového bubnu.\n\nPřed natáčením alba \"Black Holes and Revelations\" téměř kompletně vyměnil svůj dosavadní kytarový arzenál. Nejvíce nyní preferuje kytaru \"Rickenbacker 4003\", nicméně svou dřívější Fender Jazz Bass používá pořád a dokonce si ji bere i na nové písně, hlavně na začátky skladeb Knights of Cydonia, Map of Problematique či Invincible. V písničkách na desce \"Black Holes and Revelations\" také hodně používá fuzzbox značky \"Electro-Harmonix\" a své vokály často zpívá přes vocoder, což je nejvíce znatelné ve skladbě Supermassive Black Hole.\n"}
{"id": "309542", "url": "https://cs.wikipedia.org/wiki?curid=309542", "title": "Různonožci", "text": "Různonožci\n\nRůznonožci (\"Amphipoda\") jsou řád korýšů.\n\nJsou to velmi hojní obyvatelé přílivové zóny oceánů. Můžeme se s nimi setkat pod kameny nebo přímo na pobřeží. Ve dne jsou schovaní v tmavých koutech, aktivní jsou v noci. Některé druhy (např. \"Talitrus saltator\") mohou dorůstat velikosti až 30 cm. Jsou většinou mořští, ale existují i sladkovodní. Popsáno asi 3600 druhů, podle jiných zdrojů až 6000 nebo 7000 druhů. Fauna Česka zahrnuje 8 druhů (sladkovodních) různonožců.\n\nTělo různonožce se dělí na hlavu, hruď a zadeček. Hlava má 2 páry tykadel: antenuly a antény. Hlava je srostlá s jedním hrudním článkem v hlavohruď. Hruď má volných 7 hrudních článků, na nichž jsou končetiny. Na zadečku jsou 3 páry plovacích nožek a 3 páry skákacích nožek. Na konci zadečku je rozvětvený telson.\n\nŽiví se mrtvými organismy a částicemi detritu. Jiní ale požírají řasy a speciálně se přizpůsobili k pohybu mezi houštinami (stojí vzpřímeně na rostlinách, maskováni jako malé větvičky a lapají mohutnými končetinami nic netušící plující kořist).\n\nVšechny samičky různonožců mají na břiše váček, ve kterém je potomstvo. Zde prodělávají přímý vývoj. Mají malý počet potomků, ale vyrovnává se to tím, že jsou schopni se rozmnožovat vícekrát do roka.\n\n"}
{"id": "309543", "url": "https://cs.wikipedia.org/wiki?curid=309543", "title": "Makrozamie", "text": "Makrozamie\n\nMakrozamie (\"Macrozamia\") je rod cykasů z čeledi zamiovité (\"Zamiaceae\"). Zahrnuje celkem 40 pojmenovaných druhů australských cykasů a další dosud nepopsané. Naprostá většina z nich pochází z východní Austrálie na jihovýchodě Queenslandu a Novém Jižním Walesu, jeden druh najdete v pohoří MacDonnell Ranges v Severním teritoriu (Northern Territory, \"Macrozamia macdonnellii\") a šest na jihu Západní Austrálie. Mezi domorodci mají makrozamie lidové označení Burrawang, které původně označovalo makrozamii obecnou (\"Macrozamia communis\") v jazyce Daru, nicméně nyní je již používána pro celý rod.\n\nNěkteré vzrostlé makrozamie byly v posledních letech v rámci záchranných prací před stavebními projekty vykopávány v přírodě a je dočasně umožněn jejich kontrolovaný vývoz. Díky této snaze australské vlády lze dnes najít v každé větší světové zahradě několik mohutných starých stromů, které by byly ze semen nedostupné. Žádná česká botanická zahrada se k odkupu těchto nádherných rostlin zatím neodhodlala. K podobné akci se v minulosti rozhodla i jihoafrická vláda při stavbě přehrady v oblasti, kde rostly cykasy druhu \"Encephalartos senticosus\".\nŘada makrozamií má podzemní kmeny, které jsou nejlépe chráněny proti častým požárům, ale jsou mezi nimi i velmi velké cykasy. Například kmen \"Macrozamia moorei\" dosahuje v průměru 80 cm a výšky 8 m. Většina makrozamií se od ostatních cykasů odlišuje barevnou základnou lístků. Lístek je u řapíku obvykle světle zelený, někdy hnědý. Tato změna barvy u začátku lístků je patrná i na fotografii semen v tomto článku.\n\nMakrozamie jsou jedovaté, obsahují mj. jed macrozamin. V minulosti však byly důležitým zdrojem potravy pro domorodce, byť je u nich podobně jako u jiných cykasů zapotřebí značné úpravy, jejímž cílem je vyplavit toxiny. Existuje podezření, že tato úprava není dostatečná. Probíhají proto studie, které by měly posoudit vliv dlouhodobého pojídání potravy z cykasů na onemocnění některých komunit.\n\nNebezpečné je nicméně pouze přímé pojídání rostlin, zejména vnitřku semen po „vypeckování“. Známé otravy způsobují selhání jater a ledvin, případně některé nervová onemocnění. U dobytka v Austrálii je známé nevratné ochrnutí končetin po pojídání listů některých druhů makrozamií, tzv. zamiová kulhavka (\"zamia staggers\")\n\n\n"}
{"id": "309545", "url": "https://cs.wikipedia.org/wiki?curid=309545", "title": "Železniční doprava v Plzni a v okolí", "text": "Železniční doprava v Plzni a v okolí\n\nPlzní a jejím okolím prochází několik důležitých železničních tratí včetně III. tranzitního železničního koridoru. Ve městě se nachází 11 železničních stanic a zastávek. Osobní a spěšné vlaky jsou zařazeny do Integrované dopravy Plzeňska (IDP).\n\nVšechny tratě se rozbíhají z centrální stanice Plzeň hlavní nádraží. \n\n\nStanice Plzeň hlavní nádraží (v minulosti též s názvem Plzeň Gottwaldovo nádraží) je vybavena historickou odbavovací budovou. Tato budova byla za druhé světové války prakticky zničena, ale byla postavena znova se stejnou architekturou. Ve vestibulu se nachází sochy slévače a železničáře. Budova nachází uprostřed a nástupiště jsou umístěna po obou stranách budovy. Do budovy se vchází z ulice, která je umístěna níže než koleje. Nad silnicí přecházejí koleje na dvou mohutných viaduktech.\n\n\n\n\n\n"}
{"id": "309548", "url": "https://cs.wikipedia.org/wiki?curid=309548", "title": "Yvonne Kennyová", "text": "Yvonne Kennyová\n\nYvonne Denise Kennyová, nepřechýleně Yvonne Denise Kenny (* 25. listopadu 1950, Sydney) je australská operní pěvkyně, sopranistka.\n\nAbsolvovala konzervatoř v Sydney a studovala i na škole při milánské La Scale a v Londýně. V roce 1975 vyhrála pěveckou soutěž Kathleen Ferrierové a dostala angažmá v londýnské Královské opeře Covent Garden, kde nastudovala např. role Zuzanky v \"Figarově svatbě\", Paminy v \"Kouzelné flétně\" či v operách Donizettiho. Vynikla ale v operách Georga Friedricha Händela (\"Julius Caesar\", \"Xerxes\", \"Alcina\" ad.).\n\nKoncertuje pravidelně v Evropě i v Severní Americe. Účinkuje na několika nahrávkách oper, vydala sólová alba Händelových kantát a francouzských písní.\n\n"}
{"id": "309552", "url": "https://cs.wikipedia.org/wiki?curid=309552", "title": "Errol Flynn", "text": "Errol Flynn\n\nErrol Leslie Thomson Flynn (20. června 1909 Hobart – 14. října 1959 Vancouver) byl americký filmový herec australského původu.\n\nPo úspěších v Austrálii a Spojeném království proslul ve Spojených státech amerických filmem \"Captain Blood\" z roku 1935, kterým odstartoval svou kariéru plnou rolí dobrodruhů. Na přelomu 40. a 50. let se dostal do finančních problémů a nakrátko žil v Evropě. Po návratu do Spojených států amerických v roce 1956 znovu natočil několik filmů (\"Too Much, Too Soon\" nebo \"The Roots of Heaven\"). O tři roky později ve Vancouveru zemřel.\n\nByl třikrát ženatý a měl čtyři děti.\n\n"}
{"id": "309556", "url": "https://cs.wikipedia.org/wiki?curid=309556", "title": "Kartogram", "text": "Kartogram\n\nKartogram je jedna z nejpoužívanějších vyjadřovacích metod tematické kartografie. Jde o jednoduchou mapu, v níž je graficky vyjádřena (barvou či rastrem) intenzita jevu ve sledovaném území. Kartogram vyjadřuje relativní hodnoty (na rozdíl od kartodiagramu).Podle této relativnosti jsou rozdělovány na pravé (např. počet obyvatel na 1 km či výnos obilí v tunách na hektar orné půdy) a nepravé (např. podíl počtu nezaměstnaných na celkovém počtu ekonomicky aktivních obyvatel v daném území). Nepravé kartogramy (též nazývané pseudokartogramy) tedy nejsou vztaženy k ploše území, nemají prostorový základ.\n\nTato metoda používaná při tvorbě tematických map se v anglické literatuře označuje jako \"choropleth mapping\". Označení \"cartogram\" odpovídá tomu, co je v ČR známo jako plošně anamorfovaná mapa.\n\nNejčastější území, v němž je jev graficky znázorněn, jsou různé administrativní jednotky, které jsou používány pro sběr nejrůznějších statistických dat. Tak vznikají kartogramy vyjadřující např. podíl plochy oseté kukuřicí na celkové ploše orné půdy v okresech České republiky. Např. v zoologii či botanice se ale využívá hranic umělých (geometrických), kdy se území předem rozdělí nejčastěji čtvercovou sítí na menší stejně velké části, v nichž se pak zkoumá výskyt a intenzita sledovaného jevu (např. početní zastoupení drobných hlodavců v daném území). Výhodou je vzájemná srovnatelnost díky stejné rozloze všech území.\n\nObvykle rozlišujeme kartogramy jednoduché, složené, strukturní, síťové a objemové. Uvažujeme-li jednoduché konstrukce, lze dojít až k 22 různým druhům kartogramů.\n\nJednoduchý kartogram se používá v kartografii nejčastěji. Pro každé území je stanovena barva nebo rastr, který vyjadřuje právě jednu charakteristickou vlastnost. V rámci tohoto druhu kartogramu můžeme rozlišit jednoduchý \"homogenní\" kartogram, kdy je každý dílčí areál označen barvou dle předem sestavené stupnice; jednoduchý \"kvalifikační\" kartogram, kdy se nejprve musí určit střední hladina jevu a hodnoty jsou dále označovány jedním způsobem, nacházejí-li se pod úrovní dané hladiny a jiným způsobem, nacházejí-li se nad její úrovní. Dále pak existuje jednoduchý \"selektivní\" kartogram, ve kterém se znázorňují dva doplňující se jevy (poklesem jednoho jevu, nabývá druhý – např. emigrace/imigrace).\n\nV jedné mapě je znázorněno více různých jevů současně nebo je ukázána jejich souvislost. Tyto kartogramy se nazývají též vztahové. Je-li mezi jevy závislost, jedná se o vztahové korelační kartogramy. Pokud závislost není statisticky prokázány jde o kartogramy vztahové pseudokorelační.\n\nU jevu zobrazovaného kartogramem je navíc vyjádřeno i vnitřní členění pro každý areál. Lze tedy sledovat jednotlivé složky jevu (např. zastoupení pro jednotlivá pohlaví, náboženství). Každý areál je rozdělen na pásy o určité šířce, která odpovídá relativnímu zastoupení dané složky. Pásy jsou rozlišeny barevně či rastrem. \n\nTento druh kartogramu se používá především pro jevy bez vazby na územní jednotky (např. při botanickém mapování). Kartografické areály mají totiž podobu pravidelných geometrických obrazců.\n\nJedná se specifické vyjádření jednoduchého kartogramu. Jednotlivé areály jsou vždy vyvýšeny o příslušnou kvantitu jevu. Vzniká tak pseudoprostorová mapa. Areál s nejvyšší hodnotou mívá svou základnu nejvýše.\n"}
{"id": "309558", "url": "https://cs.wikipedia.org/wiki?curid=309558", "title": "Jana Šteflíčková", "text": "Jana Šteflíčková\n\nJana Šteflíčková (* 6. května 1980 Praha) je česká písničkářka, kytaristka, a herečka. Vystudovala DAMU, hrála v Západočeském divadle v Chebu je členkou souboru Studia Y. \n\nZačínala s muzikou v deseti letech na festivalu Porta, v roce 1990 s americkou písní Miss the Mississippi. Poté hostovala a zpívala v různých kapelách rozličných žánrů. Během angažmá v Západočeském divadle Cheb (2000) začíná vystupovat s autorskými písněmi. Nejprve s kapelou (album Jablečno ), postupně se osamostatňuje a začíná vystupovat sama s kytarou. V roce 2012 vydává první album ve vlastní produkci ( Šteflíčková 2012),v roce 2015 pak album Letná (vydavatelství Galén). Pohybuje se napříč žánrovými hranicemi (Šumperk Blues Alive, Trutnov Open Air,Kytara napříč žánry,support Johna Mayalla,Seasick Steva, sea und Air, Jenniffer Batten),její těžiště ale spočívá na poli kontaktních komorních koncertů. Intenzivně spolupracuje s fotografem Janem Horáčkem (časosběrný dokument Zahrada), který vzniká průběžně, a také připravovaný dokument o slovinském malíři Borutovi.\n\nŽije v Praze, ale hodně času tráví na cestách.\n\n\n"}
{"id": "309560", "url": "https://cs.wikipedia.org/wiki?curid=309560", "title": "BRDC International Trophy", "text": "BRDC International Trophy\n\nBRDC International Trophy je závod každoročně pořádaný Klubem britských závodních pilotů (\"British Racing Drivers' Club - BRDC\") na okruhu Silverstone.\n\nPrvní ročník se uskutečnil v roce 1949, v éře vypsané pro vozy Formule 1. Znovu tak navázal na tradici závodů ze třicátých let, které se pořádali na okruhu Brooklands.\n\nV průběhu času si závod získal mezinárodní prestiž, i když nebyl nikdy součástí světového šampionátu, stejně jako závod Race of Champions, který se pořádal na okruhu Brands Hatch.\n\nOd roku 1979, je trofej vypisována jen pro vozy Formule 2 a následně pak pro pokračující sérii Formule 3000.\nOd roku 2005 se trofejí muže pyšnit vítěz závodu pro historické vozy Formule 1.\n"}
{"id": "309561", "url": "https://cs.wikipedia.org/wiki?curid=309561", "title": "Jindřich Ciešlicki", "text": "Jindřich Ciešlicki\n\nJindřich Cieślicki (Narozen roku 1958 na Ostravsku) je český výtvarný umělec a teoretik umění. Je znám rovněž svým zájmem o počítačové umění. Je členem Unie počítačových umělců a Sdružení výtvarníků ČR.\n\nV roce 1977 složil úspěšně maturitní zkoušku, jejíž součástí byl i maturitní předmět Deskriptivní geometrie. To byl v té době i jeho koníček a nepřímo ovlivnil jeho vztah k počítačové grafice, především 3D zobrazování. Od roku 1978 projevuje trvalý zájem o výtvarné umění a jeho dějiny a začíná se hlouběji zabývat i teorií umění. To mu zůstalo až do dnes, kdy se zajímá především o teorii počítačového umění a všemi otázkami s tím spojenými. Předmětem jeho zájmu se stává také studium filosofie, literatury, genetiky a kosmologie a mnohé otázky vědy, ať již vyřešené nebo nevyřešené. V souvislosti s tím prohlásil: \"Domnívám se, že náš blízký i vzdálený svět je příliš složitý na to, abychom si mohli dovolit zabývat se pouze jednotlivinou.\"\n\nV 80. letech absolvoval večerní kurzy malby a kresby. Během těchto let se snažil o vlastní tvorbu a prováděl různé experimentátorské postupy. V 2. polovici 80. let se dostal a posléze propadl serigrafii, využívání fotografických postupů a koláží. V té době k nám začaly pronikat první výkonnější počítače a jeho osud byl jasný. Již v serigrafických pracích byly cítit pozdější počítačové postupy, o kterých v té době mnoho nevěděl a byly teprve v plenkách. Využívání počítačů mu umožnilo skloubit to, oč usiloval v dřívější práci.\n\n1977 - maturita na gymnáziu\nod 1978 - vlastní studium literatury, filozofie a umění\n\n1991 - několik kolektivní výstav se Sdružením výtvarníků ČR\n1993 - účast na bienále exlibris IWA v Havířově\n1993 - 2. bienále grafiky v Sapporu\n1994 - účast na mezinárodní soutěži počítačového umění Bit Movie Italia 94\n1994 - Prix Electronica Linz\n1994 - 2. ročník Trienále evropské avantgardní grafiky v Praze\n1994 - ukázky z prací v časopise Pixel, AWB magazín, Atlantida (obálka)\n1995 - účast na mezinárodní soutěži počítačového umění Bit Movie Italia 95\n\n"}
{"id": "309562", "url": "https://cs.wikipedia.org/wiki?curid=309562", "title": "Alexandr Lebzjak", "text": "Alexandr Lebzjak\n\nAlexandr Borisovič Lebzjak (: , *15. dubna 1969, Doněck) je ruský boxer, olympijský vítěz z olympijských her v Sydney v roce 2000.\n\nBoxem se začal zabývat jako žák v malé vesnici Burkanďje 900 km daleko od nejbližšího města Magadanu, odkud dostal do Magadanu pozvání jako nadaný sportovec do sportovní školy.\n\nV roce 1981 se stal na Kubě juniorským mistrem světa v kategorii do 71 kg. Stal se vojákem a své útočiště našel v Moskvě. Zranění jeho vývoj zabrzdila, a tak neuspěl ani při dvou olympijských startech. Na olympiádě v Barceloně vypadl v roce 1992 ve druhém kole, oslabený po zkolabování plíce zaviněném intenzivním shazováním kilogramů v předolympijském období. O čtyři roky později na olympiádě v Atlantě se situace zopakovala přímo v průběhu soutěží, a tak vypadl ve třetím kole s úspěšným obhájcem titulu Arielem Hernandezem z Kuby.\n\nAby zabránil podobným potížím, rozhodl se přestoupit ze střední váhy (do 75 kg) do lehké těžké váhy (do 81 kg) a úspěchy se dostavily. Vyhrál mistrovství světa 1997 v Budapešti a dva tituly mistra Evropy.\n\nNa olympijských hrách v Sydney v roce 2000 prokazoval skvělou formu. Cestou do finále porazil čtyři soupeře, v semifinále Uzbeka Michajlova verdiktem rozhodčího r.s.c. už v prvním kole. Ve finále jednoznačně porazil českého reprezentanta Rudolfa Kraje 20:6 na body.\n\nPo ukončení amatérské kariéry absolvoval jediný zápas v profesionálním ringu (v Taškentu porazil na technické k.o. Američana Stacyho Goodsona), ale pak se stal trenérem, nyní je hlavním koučem ruské reprezentace.\n\n"}
{"id": "309566", "url": "https://cs.wikipedia.org/wiki?curid=309566", "title": "Ištařina brána", "text": "Ištařina brána\n\nIštařina brána (arabsky بوابة عشتار) byla osmou bránou babylónského vnitřního města. K její výstavbě došlo kolem roku 575 př. n. l. z příkazu novobabylonského krále Nebukadnesara II. a byla zasvěcena babylonské bohyni plodnosti, lásky a války, Ištar.\n\nVětšinu jejího povrchu pokrývaly modře glazované cihly s nízkým reliéfem se zvířecími motivy, především draky a býky. Procházela jí procesní cesta po níž každoročně procházely průvody. Stěny průchodu zdobily nízké reliéfy se lvy.\n\nVe 30. letech 20. století byla postavena její rekonstrukce v Pergamonském muzeu v Berlíně na základě výzkumů z počátku století vedených německým archeologem Robertem Koldeweyem. Další jednotlivé zachované části jsou rozptýleny v několika muzeích po celém světě.\n\nJejí menší kopie byla vybudována také na původním místě v Iráku, ale značně utrpěla během války probíhající od roku 2003 kvůli pohybům vojenské techniky a snahám o odejmutí některých z cihel tvořících reliéfy.\n\n"}
