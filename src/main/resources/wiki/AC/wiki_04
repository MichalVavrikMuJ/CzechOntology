{"id": "223731", "url": "https://cs.wikipedia.org/wiki?curid=223731", "title": "British Rail", "text": "British Rail\n\n\"Tento článek pojednává o bývalé státní firmě British Railways, později nazývané British Rail. Není souhrnným pojednáním o železniční dopravě ve Velké Británii.\"\n\nBritish Railways (BR) – Britské státní dráhy, později nazývané jen British Rail, byl státem vlastněný provozovatel železniční dopravy a majitel veškeré k tomu potřebné infrastruktury od znárodňování roku 1948 velké čtyřky – čtyř největších britských železničních společností v soukromých rukách do privatizace prováděné od roku 1994.\n\nObdobí znárodňování nastolilo zásadní změny v železniční síti: parní trakci nahradila dieselová a elektrická, hlavním objektem zájmu přestala být nákladní doprava a železniční síť značně prořídla.\n\nŽelezniční síť Velké Británie byla vytvářena v 19. století. Slučováním vznikly v roce 1923 čtyři místně dominantní soukromé společnosti ( London, Midland and Scottish Railway (LMS), Great Western Railway (GWR), London and North Eastern Railway (LNER) a Southern Railway (SR)).\n\nZiskovost drah se propadla během světové hospodářské krize ve třicátých letech, kapitál společností pokrýval provoz a údržba se odkládala. To předznamenalo slabou připravenost sítě před druhou světovou válkou. Během války se železnice dostaly pod nucenou státní správu jako životně nutná část válečné ekonomiky. Dráhy byly v bombardované Británii těžce postiženy a nutně potřebovaly kapitál pro investice a údržbu v rámci válkou zmítané ekonomiky. S poklesem průmyslové výroby po válce, prošly propadem i železniční přepravy.\n\nNový zákon o dopravě z roku 1947 vytvořil předpoklady pro znárodňování sítě, jako součást trendu znárodňování veřejných služeb vlády Clementa Attlea. Společnost Britské železnice začala fungovat pod tímto názvem z rozhodnutí britské dopravní komise od 1. ledna 1948, když převzala majetek tzv. velké čtyřky – čtyř největších britských soukromých drah.\n\nMalý počet samostatných úzkokolejných a průmyslových drah, Metro v Londýně, Metro v Glasgow, Liverpool Overhead Railway a tramvajové provozy nebyly do sítě British rail zahrnuty. Společnost Northern Counties Committee vlastněná LMS byla prodána vládě Severního Irska a spravována státní společností Ulster Transport Authority.\n\nNový systém do šesti správních oblastí:\n\nTato oblastní správní území do značné míry vycházela z území ovládaných bývalými soukromými společnostmi a u BR se udržela do osmdesátých let. V padesátých letech se hranicemi několikrát hýbalo, pro lepší fungování v rámci celostátní společnosti. Severovýchodní oblast byla v šedesátých letech sloučena s východní.\n\nPrvotní prioritou byla oprava válečných poškození a zbavení se odkládané údržby.\nObnovily se práce na některých válkou přerušených investičních akcích (např. elektrifikace trati Manchester-Sheffield-Wath přes Woodhead a elektrifikace příměstské Great Eastern). Nové regionální správy BR zdědily velký objem organizací a základen po velké čtyřce a pokračovat v řadě případů v souběžných činnostech bylo neúčelné. Dědictvím velké čtyřky byly také značné rozdíly v užitých technických parametrech. Lokomotivy i vozy byly podudržované. Jen v oblasti jižního Londýna byla nezanedbatelná část vlaků vedena elektrickou trakcí, všude jinak vládla parní trakce.\n\nProvozování mnoha typů vozidel rozdílných parametrů vedlo roku 1951 ke schválení nových standardů pro veškerá nová vozidla. Současně se unifikovaly i ostatní technické požadavky napříč celou BR.\n\nBritská železniční síť pravděpodobně šla do druhé světové války technologicky zaostalejší než její soukmenovci v jiných zemích. V letech po válce se začalo opět projevovat nabrané zpoždění v technické úrovni drah. Země jako Japonsko, Spojené státy americké, Itálie, Německo, Francie nebo i Československo investovaly do dieselové trakce a elektrifikace už před válkou a po válce v ní pokračovaly. Británie nikoli a její síť degenerovala pomalým tempem oprav. Plán modernizace přišel pozdě, ale přece.\n\nModernizační plán z roku 1955, připravený britskou dopravní komisí předpokládal náklady ve výši 1,240 milionů liber během 15 let. Investice měly zvýšit rychlost, efektivitu, bezpečnost a kapacitu tratí přes sérii opatření zatraktivňující osobní i nákladní dopravu. Tedy udržení si přeprav, které se začaly přesouvat na silnici. Důležitými prvky bylo:\n\n\nVládní bílá listina sepsaná roku 1956, začala s modernizací, která měla eliminovat ztráty BR do roku 1962.\n\nV té době byly zrušeny některé právní závazky BR jakožto státního dopravce, speciálně v požadavku, že nakládka zboží musí být nabízena v každé stanici. Opatřením byla zamýšlena úspora zaměstnanců, infrastruktury a redukce počtu pomalých manipulačních vlaků snižujících propustnost trati. Omezení počtu nakládacích míst vedlo k přesunu přeprav na kratší vzdálenosti na silnice.\n\nBohužel modernizační plán vzal za své zejména kvůli nastupující masové automobilizaci, která začínala být schopna přebírat železniční přepravy. Následkem toho se mnoho peněz promrhalo v nákladných stavbách, jako jsou nová seřaďovací nádraží, která brzo přišla o vlakotvorbu a byla opuštěna. Peníze také spolykala kvapná koupě nových typů motorových lokomotiv bez patřičného testování prototypů, několik typových řad bylo pro poruchovost a nehospodárnost sešrotováno několik let od dodání. Selhávající modernizační plán vedl k nedůvěře v efektivitu investic Britských drah od ministerstva financí, které bylo v patách BR od jeho založení.\n\nNěkteré trati byly během padesátých let uzavírány podle vzorce k omezení očividných souběhů drah, vzniklých existencí konkurujících si soukromých společností. Například většina tratí bývalé společnosti Midland and Great Northern Joint Railway ve východní Anglii byla uzavřena v roce 1959. Dálkové osobní vlaky na bývalé Great Central Railway skončily roku 1960. Jednalo se však jen o předehru k následujícímu desetiletí.\n\nDopravní dokument z roku 1962 změnil statut Britských drah z popudu britské dopravní komise na nezávislou veřejnou společnost.\n\nRoku 1963, ředitel Britských drah Dr. Richard Beeching zveřejnil reformu Britských železnic (The Re-shaping of British Railways), volající po velké racionalizaci sítě. Řada venkovských drah byla následkem vzmáhajícího se automobilizmu. Beechingova reforma dala zrušit mnohé odbočné a některé dálkové tratě. Roku 1965 Richard Beeching představil svou další reformu, nikdy nerealizovanou. I tak v tomto období přišly Britské dráhy o třetinu délky svých tratí.\n\nKoncem padesátých let a celá šedesátá probíhalo rušení flotily parních lokomotiv. V první vlně přišlo do šrotu množství typů strojů z období před znárodněním. BR koupily poslední parní lokomotivu ve Swindonu roku 1960. Vyřazování novějších parních strojů začalo s počátkem let šedesátých, přestože se jednalo o lokomotivy mladší deseti let. Lepší parametry a nižší provozní náklady nových motorových lokomotiv a motorových vozů, spolu s propadem počtu provozovaných tratí probíhající Beechingovou reformou, dovolili BR hromadné likvidace lokomotiv i vagonů. Většina vozů z dob soukromých společností byla stažena do konce šedesátých let. Poslední baštou parního provozu se stala severozápadní Anglie do srpna 1968. Jedinou výjimkou byla úzkorozchodná dráha Vale of Rheidol Railway u Aberystwyth ve Walesu, parní provoz trval až do prodeje trati v roce 1989.\n\nMezi lety 1958 a 1974 probíhala elektrifikace trati West Coast Main Line napájecí soustavou 25 kV 50 Hz v troleji, toto bylo vybráno za standard pro tratě na sever od Londýna. Elektrifikovány byly také příměstské tratě v okolí Londýna a Glasgow. Na jižním pobřeží pokračovaly práce na rozšíření předválečného systému napájení 750 V stejnosměrných třetí kolejnicí. Nicméně elektrifikace v Británii nikdy nedosáhla úrovně pokrytí evropských železničních sítí.\n\nS vyřazením posledních parních lokomotiv, společnost zkrátila název na British Rail, současně bylo představeno nové logo dvou šípů, dnes užívané National Rail. Logo má představovat hospodářství jako celek (recesisté si ho vysvětlily jako „ostnatý drát “ nebo „šípy zmatku“). Též byl zaveden jednotný grafický styl informačních tabulí, vývěsek a piktogramů pro cestující. Nátěr lokomotiv a osobních vozů byl unifikován do „drážní modré“ barvy.\n\nRoku 1973 byl představen a zaveden nový systém pro evidenční číslování hnacích vozidel TOPS. Osobní i nákladní vagony pokračovaly v stávajícím systému číslování. Z bezpečnostních důvodů byl v tomto období zaveden i žlutý nátěr čela lokomotiv a motorových jednotek.\nPro vývoj vozidel byla z BR v roce 1970 vyčleněna nová společnost \"British Rail Engineering Limited\" (BREL).\n\nV osmdesátých letech, byly zrušeny oblastní správy a zavedeno nové rozdělení do pěti sektorů. Dálkové osobní vlaky zajišťovala divize InterCity, příměstskou dopravu v Londýně a na jihovýchodě Network SouthEast a Regional Railways osobní vlaky ve zbytku sítě. Trainload Freight patřily ucelené vlaky, Railfreight Distribution přeprava jednotlivých nákladních vozů, Freightliner intermodální (kontejnery) a Rail Express Systems kusové zásilky. Údržbu vozidel převzala nová společnost British Rail Maintenance Limited (BRML). Skončilo tzv. období modré, postupně si každý z odborů zavedl své barevné schéma pro vozidla. Infrastruktura zůstala pod regionální správou, ale počínaje rokem 1991 byla pod názvem Organisation for Quality také přeměněna v divizi.\n\nSoučasně se sektorizací BR realizovaly svoje poslední investice v infrastruktuře: v letech 1987 – 1990 elektrifikace East Coast Main Line a otevření městské trati Thameslink spojující severní a jižní síť Londýna v roce 1988. Trať Chiltern Main Line prošla rozšířením a modernizací v náhradní trasu mezi Londýnem a Birminghamem. V oblasti zabezpečovacího zařízení probíhal vývoj vlakového zabezpečovače Automatic Train Protection, jehož předchůdcem byl Train Protection & Warning System. Nicméně blížící se privatizace rozšíření přibrzdila.\n\nVláda Johna Majora se na doporučení Adam Smith Institute v roce 1993 rozhodla pro rozdělení BR a její privatizaci. Naplňovala se tak strategie privatizace státních podniků Margaret Thatcherové. Nepopulární konzervativistická vláda čelila vítězství labouristů ve volbách v květnu 1997, přesto se privatizaci podařilo dokončit do listopadu téhož roku.\n\nBylo zvažováno několik možných způsobů privatizace. Uskutečnila se varianta, kdy tratě, vlaky a provoz infrastruktury provozují různé společnosti založené pod existujícími BR a jsou postupně pronajímány soukromým zájemcům. Osobní dopravu zajišťuje přibližně deset firem v přibližně dvaceti společnostech, často formou Frenčízingu. Pro spravování a uznávání jízdenek a podílů tržeb z osobní dopravy mezi jednotlivé dopravce byla založena organizace Association of Train Operating Companies (ATOC). Obdobným rozdělením prošla přeprava nákladní, největším dopravcem je nyní EWS. Railtrack je monopolním správcem infrastruktury a je obchodován na londýnské burze. Jako nezávislý vládní kontrolní a poradní orgán byl vytvořen Shadow Strategic Rail Authority (Stínový železniční úřad). BR zůstalo jen minimum funkcí.\n\nMinisterský výnos z roku 2000 zrušil společnost British Railways a rozčlenil zbývající činnosti. Jedná se o Britskou železniční policii a BRB Ltd. – nástupce správy nemovitostí BR, ohledně nakládání se zbývajícími pozemky, budovami a finančními závazky přebytečnými pro nezbytný provoz. To je posledním závazkem ministerstva dopravy.\n\nNa proběhlou privatizaci jsou různé názory. Dlouhotrvající nárůst přepravených osob se ještě navýšil, ale je vyvážen trvalým zdražováním jízdného. Veřejné rozpočty v roce 2006 zaplatily provozní dotace ve trojnásobné výši než dostávaly BR. Objem nákladní dopravy také vzrostl.\n\nNicméně je otázka, jestli byl růst cestujících a přepraveného zboží způsoben právě privatizací, nebo všeobecným zájmem o kolejovou dopravu a přeplněnými silnicemi. Některé studie ukazují, že podobný růst cestujících počal už s koncem osmdesátých let, současně s růstem ekonomiky, pouze se zpomalil recesí v počátku devadesátých let. Nicméně počet cestujících se vrátil na úroveň padesátých let.\n\nSíť hlavních tratí West Coast Main Line, East Coast Main Line, Great Western Main Line a Midland Main Line, se od privatizace nezměnila, trendem však je znovuotevírání odbočných tratí.\n\n\n"}
{"id": "223732", "url": "https://cs.wikipedia.org/wiki?curid=223732", "title": "NaN", "text": "NaN\n\nNaN jako zkratka z („nečíslo“) je v číslicové technice termín pro hodnotu, která nereprezentuje (konečné) číslo.\n\nS NaN počítají návrhy numerických koprocesorů, vyskytuje se též jako rezervovaná hodnota v některých programovacích a skriptovacích jazycích (např. JavaScript) a někdy přímo tato zkratka může být zobrazena na displeji některých starších kalkulaček, měřicích přístrojů apod.\n\nPříklad, kdy může NaN vzniknout jako výsledek nějaké operace, je dělení nulou, pokus o výpočet funkční hodnoty funkcí v bodě, ve kterém se limitně blíží k nekonečnu nebo který nenáleží do jejich oboru hodnot.\n\nV případě koprocesorů je posloupností bitů, která podle dohodnutých standardů vyjadřuje, že tato posloupnost nereprezentuje číslo. Většinou též platí, že jakákoli operace, jejímž operandem je NaN, má výsledek též NaN.\n\n\n"}
{"id": "223735", "url": "https://cs.wikipedia.org/wiki?curid=223735", "title": "Investiční úvěr", "text": "Investiční úvěr\n\nInvestiční úvěr je zpravidla používán pro financování investic. Věřitel (většinou banka) půjčuje na základě investičního záměru a další projektové dokumentace a údajů. U větších investic k nim patří zejména studie proveditelnosti, doložení bonity a historie žadatele a další.\n\nInvestiční úvěr může mít krátkodobý (1 rok) středně (do 5 let) až dlouhodobý charakter (až 15 let). Je zajištěn předmětem investice, pokud to jeho povaha umožňuje, případně kombinací ostatních forem zajištění dle povahy obchodního případu – vlastní směnkou vystavenou na řad banky, nemovitým nebo movitým majetkem, pohledávkami, cennými papíry, vklady, ručitelskými závazky, bankovními zárukami nebo vinkulací pojistných plnění.\n\n"}
{"id": "223736", "url": "https://cs.wikipedia.org/wiki?curid=223736", "title": "Bonita", "text": "Bonita\n\nBonita (z lat. \"bonitas\", od \"bonus\", dobrý) je míra kvality, schopností a možností. \n\n"}
{"id": "223739", "url": "https://cs.wikipedia.org/wiki?curid=223739", "title": "Heinrich Jöckel", "text": "Heinrich Jöckel\n\nHeinrich Jöckel (10. července 1898, Offenbach am Main – 26. října 1946, Litoměřice) byl německý nacista, hauptsturmführer, velitel \"1. Kompanie des SS-Wachbataillons Böhmen und Mähren\", v roce 1939 velitel tranzitního koncentračního tábora gestapa ve Skrochovicích a v letech 1940 až 1945 velitel koncentračního tábora v Malé pevnosti v Terezíně.\n\nZa své činy byl po druhé světové válce odsouzen a jako válečný zločinec dne 26. října 1946 v Litoměřicích oběšen. Mezi vězni měl přezdívku „Pinďa“.\n\nNarodil se 10. července 1898 v Offenbachu nad Mohanem. V mládí se vyučil písmomalířem a autonatěračem. Po vyučení nastoupil vojenskou prezenční službu u gardového pluku. Po kapitulaci Německa 11. listopadu 1918 byl z vojska propuštěn a vrátil se zpět do Offenbachu, kde zůstal bez práce. Od poloviny roku 1919 do počátku roku 1925 pracoval v různých dílnách a továrnách jako pomocný dělník.\n\nDo Národně socialistické německé dělnické strany vstoupil na počátku hospodářské krize v roce 1931. Nedlouho potom se přihlásil k policii. Sám se často v Malé pevnosti chlubil předválečnými zkušenostmi z koncentračního tábora v Oranienburgu. Kdyby byl dodržován úřední postup, pak by se důstojníkem SS nestal, protože mu chybělo potřebné vzdělání a kvalifikace policejního úředníka. Jeho kvalifikací byl tvrdý a nesmlouvavý způsob řízení věznice v Malé pevnosti, který se ne vždy řídil úředními postupy. Svou kariéru začal jako řadový člen pořádkové policie, odkud se vypracoval až na pražské gestapo. Zde pracoval jako kriminální tajemník na úseku vyšetřování ilegálních letáků a tiskovin v referátu II B M 3. Na podzim 1939 působil již jako velitel tábora ve Skrochovicích na Opavsku. Odkud byl v červnu 1940 vybrán Ulrichem Geschkem na nové působiště do Terezína. I v Terezíně překračoval své pravomoce, ale spoléhal se na to, že jeho rozkazy budou dodatečně nadřízenými schváleny.\n\nV Malé pevnosti žil se svou ženou a dvěma dcerami. Starší dcera Johanna (1926–1946) byla po válce s otcem internována a souzena v Litoměřicích, kde vypovídala před lidovým soudem. Zemřela na nákazu tuberkulózou. Podle vzpomínek vězňů často flirtovala s esesáky a udržovala i několik milostných poměrů s dozorci. Mladší dcera Elfrída narozená v roce 1930 byla po válce vyslýchána v Německu.\n\nRodina Jöckelových bydlela, tak jako většina dozorců v \"Herren Hause\", tedy Panském domě v areálu Malé pevnosti. Byt velitele měl vlastní koupelnu, záchod a několik pokojů, kam chodily uklízet a pomáhat místní vězeňkyně. První žena Joeckla, matka obou dcer, zemřela v roce 1942 na peritonitidu. V roce 1943 se oženil podruhé s Elsou Beferovou, která pracovala v kantýně SS. I ona byla po válce internována, ale soud ji pro nedostatek důkazů propustil z vazby.\n\n"}
{"id": "223741", "url": "https://cs.wikipedia.org/wiki?curid=223741", "title": "Kostel svatého Mikuláše (Fryšták)", "text": "Kostel svatého Mikuláše (Fryšták)\n\nKostel svatého Mikuláše ve Fryštáku patří do římskokatolické farnosti Fryšták, Vizovického děkanátu a Olomoucké arcidiecéze. Kostel se nachází nedaleko horního rohu Náměstí Míru. Je chráněn jako kulturní památka.\n\nStojí na původních základech ze 14. století. V dávné době na jeho současném místě stávalo pohanské pohřebiště. Později byl kolem kostela původní fryštácký hřbitov do roku 1820. Nejstarší část kostela je postavena v barokním slohu na začátku 18. století. V podzemí kostela se nachází krypta, kde byli pohřbíváni bývalí páni z hradu Lukova. Poslední z nich zde byli pochováni v roce 1715. Traduje se, že z krypty vede podzemní tunel až na několik kilometrů vzdálený hrad Lukov. 1820 byl kostel rozšířen a byla přistavěna vysoká věž s cibulovitou střechou. Před kostelem se nachází kříž z roku 1763 (nově zrestaurovaný v roce 2009). V roce 1841 kostel vyhořel, brzy byl však opraven a vybaven i novými varhanami.\n\nV těsné blízkosti kostela stojí fara (z roku 1717), farní dvůr a v sousedství pak salesiánské středisko Dům Ignáce Stuchlého.\n\nPřímo na venkovní zdi kostela jsou umístěny nově namalované svislé sluneční hodiny, u kterých ukazuje čas šikmý ukazatel (tzv. polos)\n\n"}
{"id": "223742", "url": "https://cs.wikipedia.org/wiki?curid=223742", "title": "Divné století", "text": "Divné století\n\nDivné století (1996) je sedmé album Jaromíra Nohavici. Je to jeho první album, které nahrál s řadou hostů a s kapelovými aranžemi. Ty z větší části vytvořil Vít Sázavský, některé jsou dílem Karla Plíhala a Radka Pastrňáka. Je to také první album, kde nahrál některé písně s heligonkou (\"Danse macabre\", \"Až to se mnu sekne\").\n\nAutorem všech písní je Jaromír Nohavica, kromě \"Až to se mnu sekne\", kterou složil spolu s Pavlem Dobešem.\n\nPo vydání desky Nohavica vyjel na turné s Kapelou, záznam z koncertu vyšel v roce 1998 na CD \"Koncert\". Z Kapely pak vznikla skupina Neřež.\n\nPísničky z alba s klavírním výtahem vyšly ve zpěvníku \"Divné století\", který v roce 2000 vydalo nakladatelství G + W.\n\n\nV původním širším výběru písní byly také \"Ženy\", které pak Jaromír Nohavica nazpíval na první desku skupiny Neřež (\"Neřež\", 1998) a v upravené (zkrácené) verzi i na \"Babylon\" (2003). Při práci ve studiu uvažovali i o zařazení \"Jdou po mně jdou\", která však vyšla až na CD \"Koncert\" (1998).\n\n\nAlbum je obecně považováno za nejlepší Nohavicovo album (někdy spolu s \"Mikymauzoleem\"). Získalo Anděla v kategorii „album roku“. V anketě časopis \"Rock a pop\" o „desku desek deváté dekády“ se v novinářské anketě umístilo na pátém, v čtenářské pak na druhém místě.\n\nAlbum vyšlo v reedici v roce 1998 v rámci \"3× Jarek Nohavica\" a v roce 2007 v podobném \"Boxu 4 CD\".\n\nČeská televize natočila v roce 1996 v brněnském studiu 28minutový film \"Divné století\", který obsahuje klipy většiny písniček z alba prokládané mluvenými vstupy Jaromíra Nohavici. V klipech, které jsou pojaté jako hospodské hraní v první polovině 20. století, účinkují všichni, kteří nahrávali album, kromě Miroslava Kluse. Film režíroval Vojtěch Fatka.\n\n\n"}
{"id": "223744", "url": "https://cs.wikipedia.org/wiki?curid=223744", "title": "Jízdní doklad", "text": "Jízdní doklad\n\nJízdní doklad opravňuje držitele k použití veřejného dopravního prostředku. Nejčastěji je jím jízdenka. Jízdním dokladem však může být i osobní doklad prokazující nedosažení nebo překročení určitého věku, doklad prokazující příslušnost k policii, doklad zaměstnance podniku nebo jeho rodinného příslušníka, poslance poslanecké sněmovny, účastníka odboje apod.\n\nJízdní doklad jako právní pojem se vyskytuje od roku 2000.\n\nZ excerpčních karet zveřejněných Ústavem pro jazyk český Akademie věd ČR na jeho webu\nvyplývá frekventované používání pojmu jízdní lístek uvedeného na výpiscích z beletrie vytvořené v letech 1875 - 1910. \n\nPodobně lze nalézt ve výroční publikaci\n\nvětu úředního charakteru: \"\"Elektrické dráhy pro Plzeň a okolí\" měly v počátku 97 stálých a 6 výpomocnách zaměstnanců: ... 1 revizora jízdních lístků ...\" (datováno 1899). \n\nV pozdějších letech, cca 1917 - 1962 je v excerpčních kartách\njiž jen stručnější pojem lístek.\n\nPřepravní řády z roku 1964 pro městskou, železniční, silniční a lodní dopravu\njiž používají pojem jízdenka. \n\nJízdenkou byl jakýkoli \"lístek\" nebo průkaz, který opravňoval jeho držitele k přepravě; přepravní řády se zde orientovaly především na platící cestující, a legální bezplatnou přepravu neřešily.\n\nZ vět ve významu \"cestující, který nemá právo na bezplatnou přepravu je povinen zaplatit jízdné\" vyplývá, že přepravní řády chápaly jízdenku v tom významu, v jakém jízdenku definuje pozdější vyhláška (175/2000 Sb), tj. jako doklad o zaplacení, ne jako doklad o právu na přepravu zdarma.\n\nNa excerpčních kartách\nse pojem jízdenka vyskytuje od roku 1922.\n\nSpojení slov \"jízdní doklad\" lze nalézt i dříve (např. v roce 1974), avšak jako právní pojem jej definuje s účinností od roku 2000 až novelizovaný zákon 111/1994 Sb. o silniční dopravě a zákon 266/1994 Sb. o drahách a dále pak jejich společný prováděcí předpis, vyhláška Ministerstva dopravy a spojů 175/2000 Sb o přepravním řádu pro veřejnou drážní a silniční osobní dopravu.\n\nJízdním dokladem je\nPrůkaz opravňující k použití zlevněného jízdného není jízdním dokladem, i když je jím zpravidla podmíněna platnost zlevněného jízdního dokladu.\nDůvody\nk zavedení zákonného pojmu jízdní doklad se nepodařilo zpětně dohledat.\n\nNechá se předpokládat, že zákonodárce měl potřebu uložit bezplatně přepravovaným cestujícím povinnost prokázat jejich nárok (přenést důkazní břemeno na cestujícího); zároveň však že nechtěl zahrnout do pojmu \"jízdenka\" doklady typu občanského průkazu. \nPři předpokladu uvedeného důvodu je pojem \"jízdní doklad\" již nevyhovující, protože je bezplatně přepravována řada typů cestujících jen na základě jejích vnějších znaků a bez listinného dokladu - např. strážníci městské policie v uniformě, cestující s obsazeným kočárkem\n\n, děti do 6 let.\n"}
{"id": "223747", "url": "https://cs.wikipedia.org/wiki?curid=223747", "title": "Historismus", "text": "Historismus\n\nHistorismus má různé významy:\n\n\n\n\n"}
{"id": "223750", "url": "https://cs.wikipedia.org/wiki?curid=223750", "title": "Římskokatolická farnost Fryšták", "text": "Římskokatolická farnost Fryšták\n\nŘímskokatolická farnost Fryšták je územní společenství římských katolíků s farním kostelem svatého Mikuláše v děkanátu Vizovice. \nPrvní zmínka o farnosti pochází z roku 1398. Ve středověku k fryštácké farnosti patřily přechodně i obce Kašava, Hvozdná, Lukov, Štípa a dokonce i Slušovice, Zlín, Želechovice, Trnava a Všemina.\n\nVe farnosti začali v roce 1927 jako v první v českých zemích působit salesiáni, kteří zde v současnosti (2018) vedou Dům Ignáce Stuchlého. Současným farářem je od září 2016 P. Josef Brtník, SDB.\n\nJako odpověď na výzvu papeže Františka ke čtení Bible ve farnosti v roce 2017 zavedli každou první neděli v měsíci slavení \"neděle Božího slova\", kdy věřící prosí v přímluvách o sílu k poznávání a šíření Písma svatého, zároveň si mohou v kostele rovnou zakoupit některé vydání Bible. \n\n"}
{"id": "223751", "url": "https://cs.wikipedia.org/wiki?curid=223751", "title": "Mikymauzoleum", "text": "Mikymauzoleum\n\nMikymauzoleum (1993) je čtvrté album Jaromíra Nohavici. V jeho tvorbě tvoří výrazný předěl. Dokázal jím, že folk a písničkářství má co říct i po Sametové revoluci a že se vyléčil ze závislosti na alkoholu. Kromě toho, že je Nohavica autorem všech písní (kromě hudby v písni \"Mikymauz\", kterou složil s Karlem Plíhalem, a v písni \"Dolní Lhota\", kterou složil s Josefem Streichlem) na albu pouze zpívá. Doprovod nahrál Karel Plíhal a několik hostů (Petr Rímský, Jaromír Pospíšil, Roman Najdekr a Petr Fučík), album se nahrávalo v Plíhalově studiu v Olomouci. Autorem grafické podoby bookletu je Michal Cihlář, na titulní fotce Jindřicha Štreita je několik hasičů, jednoho z nich možná hraje Karel Kryl, jiného Mirek Topolánek. Album je uvozeno mottem, parafrází na výrok Edgara Allana Poea: \"Není to depresivní deska. Průměrný pesimista si na ní trochu toho optimismu najde.\"\n\n\n\n\nAlbum vyšlo v reedici v roce 1998 v rámci \"3× Jarek Nohavica\" a v roce 2007 v podobném \"Boxu 4 CD\".\n\n"}
{"id": "223757", "url": "https://cs.wikipedia.org/wiki?curid=223757", "title": "Antonov An-24", "text": "Antonov An-24\n\nAntonov An-24 ( a : Антонов Ан-24; v kódu NATO: Coke) je sovětský čtyřicetičtyřmístný dvoumotorový turbovrtulový celokovový transportní letoun.\n\nVe druhé polovině 50. let 20. století hledala letecká společnost Aeroflot náhradu za dosluhující stroje Lisunov Li-2, Iljušin Il-12 a Iljušin Il-14. Ve specifikaci také požadovala schopnost přepravy 32 až 40 cestujících a odpovídající náklad na krátkých tratích. \n\nVývojem nového letounu byla pověřena kyjevská konstrukční kancelář O. K. Antonova, vývojem odpovídajícíCh turbovrtulových motorů pak kancelář A. T. Ivčenka. Ta připravila motor AI-24 o výkonu 1874 kW.\n\nVývojové a následné konstrukční práce byly zahájeny v prosinci roku 1957. Konstrukce letounu byla optimalizována pro provoz z nezpevněných letištních ploch. Hornoplošná konfigurace chrání motory a čtyřlisté hydraulicky stavitelné vrtule před poškozením předměty na letištní ploše. Poměr výkonu k hmotnosti je vyšší než u většiny srovnatelných letadel. Letoun je bytelný a k údržbě nevyžaduje sofistikované letištní zařízení.\n\nPrototyp An-24 (výr. č. 0001, příležitostná imatrikulace SSSR-L1959) poprvé vzlétl 20. prosince 1959 se zkušební posádkou G. I. Lysenka. Problémy s podélnou stabilitou byly vyřešeny na druhém prototypu (0002, SSSR-L1960). Zvýšena byla svislá ocasní plocha se širším přechodem do hřbetu trupu, bylo zvětšeno vzepětí VOP a pod záď trupu byla nainstalovaná kýlová plocha. Prodlouženy byly zadní části motorových gondol i příď s radilokátorem.\n\nPodobně byly upraveny také další dva stroje SSSR-19603 a SSSR-19605. Po úspěšném letovém zkušebním programu byly první letouny od dubna 1962 předávány ukrajinskému ředitelství Aeroflotu.\n\nV roce 1965 vznikla varianta An-24B pro 50 cestujících. Verze An-24V, poháněná motory AI-24A o výkonu 1912 kW, byla nejdříve navržena k dopravě 44 až 52 cestujících. Na požadavek Aeroflotu byly všechny standardně vybaveny 50 sedadly. Vznikla také smíšená varianta s prostorem pro přepravu nákladu a menší kabinou na zádi pro 18 pasažérů. An-24V 2. série měly instalovány výkonnější pohonné jednotky AI-24A po 2070 kW.\n\nVýrobní závody č. 473 v Kyjevě-Svjatošinu a č. 99 v Ulan Ude-Muchimě vyráběly do roku 1978 verzi An-24RV s pomocným proudovým motorem Tumanskij RU19-300 o tahu 7,8 kN, instalovaným v zádi pravé motorové gondoly. Byl využíván při pozemním spouštění hlavních motorů i ke krátkodobému zvýšení tahu při vzletu. \n\nVerze An-24T byla určena k dopravě až 4600 kg nákladu, jejíž letové testy byly zahájeny v roce 1966. Z trupu zmizela téměř všechna okna a vstupní dveře na levé straně za křídlem. Na zádi přibyla sklopná rampa, podlaha byla zesílena. Následně se na základě provozních poznatků montovaly výkonnější motory Ivčenko AI-24VT po 2074 kW\n\nČínská společnost \"Xian Aircraft Manufacturing Company\" vyrábí v licenci An-24RV pod označením Yunshuji Y-7. K jeho pohonu byly vybrány čínské turbovrtulové jednotky Dongan WJ5A1 s vrtulemi Baoding J-16G10A. Dále se od svého vzoru liší širším trupem a křídlem s větším rozpětím. První let proběhl 25. prosince 1970. Jeho certifikace byla dokončena v roce 1980 a během následujících čtyř let bylo postaveno asi 20 strojů. \n\nOd roku 1985 začala honkongská společnost HAECO tyto stroje upravovat na verzi Y-7-100 s modernizovaným kokpitem pro tříčlennou posádku a kompletně přestavěnou hlavní kabinou. Její obměna Y-7-100A byla vybavena menšími winglety na koncích křídla. Bez wingletů, avšak s novou avionikou vznikla varianta Y-7-200, na níž navázal šedesátimístný model Y-7-200A s motory Pratt & Whitney PW127C s vrtulemi Hamilton Standard a avionikou Collins. Speciálně pro čínský trh byla odvozena varianta Y-7-200B s hlavní kabinou upravenou pro 58 cestujících, křídlo postrádá winglety. Vznikly také verze Y-7E pro provoz z letišť ve vysokých nadmořských výškách a nákladní Y-7F dodávaná od června 1992. Výroba v Číně stále pokračuje, i když výroba typu na Ukrajině skončila už v roce 1978.\n\nAeroflot nasadil první An-24 od června 1962 na nákladní linky z Kyjeva přes Mykolajiv do Chersonu. Zkušební provoz s pasažéry byl zahájen v září téhož roku na lince Kyjev-Krasnodar. Dne 31. října 1963 začaly stroje An-24 na první pravidelné lince z Kyjeva do Chersonu. Od prosince 1963 uvedlo moskevské ředitelství Aeroflotu tento typ na spojích do Saratova, Čeboksaru, Kursku a Tuly.\n\nPostaveno bylo více než 1000 kusů a asi 880 jich je stále v provozu po celém světě, nejvíce v zemích SNS a v Africe. K srpnu 2006 bylo celkem 448 Antonovů An-24 ve službě u civilních leteckých společností.\n\n\nSouhrnné údaje (2004):\n\n\n\nPodle \"Airliners.net\"\n\n\n"}
{"id": "223761", "url": "https://cs.wikipedia.org/wiki?curid=223761", "title": "Eugen Schmalenbach", "text": "Eugen Schmalenbach\n\nJohann Wilhelm Eugen Schmalenbach (20. srpna 1873 – 20. února 1955) byl německý ekonom. Jeho myšlení bylo silně orientováno na praxi, ale jeho dílo položilo teoretické základy mnoha oblastem podnikání ve třech oblastech.\n\nV podnikovém hospodářství viděl pouze návod k řešení praktických problémů. Jeho motto: Nevzdávejte se práce, která by měla praktickou hodnotu. Výsledky, které nejsou v obchodní praxi využitelné, nejsou pro nás žádnými výsledky. Z jeho pohledu nazývá podnik „částí společnosti, která se má snažit o hospodářské optimum ve společenském smyslu. Kdy smyslem naší nauky je zkoumat jak a jakým způsobem prokazuje podnik svou produktivitu.\n\nSchmalenbachovým největším přínosem je, že empiricky odvodil a teoreticky zdůvodnil existenci fixních a variabilních nákladů. Vyvinul nákladové křivky a zdůvodnil rostoucí význam fixních a marginálních nákladů. Dospěl k názoru, že vláda fixních nákladů omezuje flexibilitu podniku a nutí výrobce, aby co možná nejvíce vyloučili volnou soutěž a navzájem se domluvili.\n\nSchmalenbach navrhuje, aby se systém cenového mechanismu tržní ekonomiky využil pro vnitropodnikové řízení statků a služeb mezi jednotlivými vnitropodnikovými útvary. Cena se má optimalizovat, přičemž tímto optimem jsou zpravidla marginální náklady. Vnitropodniková organizace potom musí odpovídat hospodářské soutěži mezi jednotlivými odděleními.\n"}
{"id": "223763", "url": "https://cs.wikipedia.org/wiki?curid=223763", "title": "Kovalentní poloměr", "text": "Kovalentní poloměr\n\nKovalentní poloměr, \"r\", je velikost atomu, který je vázán kovalentní vazbou. Je udáván v pikometrech (pm) nebo ångströmech (Å), 1 Å = 100 pm.\n\nTeoreticky by měl být součet dvou kovalentních poloměrů roven délce příslušné kovalentní vazby. Tento vztah ale neplatí, protože kovalentní poloměr závisí na chemickém okolí atomu. Polární kovalentní vazba je kratší, než součet příslušných kovalentních poloměrů. Tabulované hodnoty kovalentních poloměrů jsou často průměrnými hodnotami získanými z několika různých vazeb.\n\nKovalentní poloměr se nejčastěji stanovuje pomocí rentgenové strukturní analýzy, vzácněji se využívá i neutronové difrakce.\n\nV zásadě platí, že součet kovalentních poloměrů dvou atomů by se měl rovnat délce kovalentní vazby mezi těmito atomy, \"R\"(AB) = \"r\"(A) + \"r\"(B). Čistě formálně je navíc možné zavést rozdílné poloměry pro jednoduché, dvojné a trojné vazby (dále v textu jako r, r a r). Tyto vztahy však rozhodně nejsou přesné, protože velikost atomu není konstantní, nýbrž závisí na jeho chemickém okolí. U sloučenin typu A-B, tedy sloučenin různých druhů atomů mohou navíc hrát roli i iontové příspěvky. Například polární kovalentní vazby jsou často kratší, než bychom podle součtu kovalentních poloměrů očekávali. Hodnoty kovalentních poloměrů v následující tabulce jsou buď průměrné, nebo jinak zjednodušené, přesto je z nich patrná určitá přenosnost na různé situace, díky které jsou tyto hodnoty užitečné.\nDélka vazby \"R\"(A-B) se typicky měří rentgenovou difrakcí (méně častěji i neutronovou difrakcí molekulárních krystalů). Rovněž metoda rotační spektroskopie může poskytovat velmi přesné hodnoty vazebných délek. <br>\nLinus Pauling zavedl pro vazby A-A, tedy vazby se shodnými atomy předpoklad, že kovalentní poloměr představuje polovinu délky jednoduché vazby v daném prvku, tj. \"R\"(H–H, in H) = 74.14 pm, takže \"r\"(H) = 37.07 pm. V praxi je pak běžné získávat kovalentní poloměr průměrováním z velkého vzorku různých kovalentních sloučenin, ačkoli rozdíl v obou přístupech je často zanedbatelný. Sanderson nedávno opublikoval soubor nepolárních kovalentních poloměrů pro prvky hlavních skupin periodické soustavy prvků . Dostupnost rozsáhlých souborů vazebných délek z databáze CSD Cambridge Crystallographic Database vedla k tomu, že kovalentní poloměry jsou už dnes v mnoha ohledech zastaralé.\n\nPřibližně se kovalentní poloměr se určuje jako poloměr toho jádra atomu, které se dotýká jádra sousedícího atomu ve vazebné situaci.\nHodnoty v následující tabulce pocházející z ref. 3 byly získány na základě statistické analýzy více než 228 000 experimentálních vazebných délek získaných z databáze DSB . Hodnoty v závorkách představují odhad standardní odchylky poslední číslice. Tento fit určuje poloměry pro C, N a O.\nJiným možným přístupem je vytvoření celistvého fitu pro všechny prvky nějaké menší skupiny molekul. Tento postup byl uplatněn zvlášť pro jednoduché, dvojné a trojné vazby prvků periodické soustavy až po supertěžké prvky. Použita byla jak data získaná experimenty, tak i výpočty. Výsledky pro jednoduché vazby jsou často podobné těm, které uvádí Cordero at al.[3]. Pokud se výsledky liší, může se lišit také použité koordinační číslo. To platí zejména pro většinu přechodných kovů (prvky s d a f orbitaly). Běžně se dá očekávat, že \"r\" > \"r\" > \"r\". Odchylky od tohoto předpokladu se mohou vyskytnout u slabých násobných vazeb, pokud jsou rozdíly v ligandech větší než rozdíly vazebných délek v použitých datech. Stejný, self-konzistentní přístup byl použit, aby se vešly čtyřbokou kovalentní poloměry. \n\n"}
{"id": "223765", "url": "https://cs.wikipedia.org/wiki?curid=223765", "title": "Patrick Maynard Stuart Blackett", "text": "Patrick Maynard Stuart Blackett\n\nPatrick Maynard Stuart Blackett (18. listopadu 1897 – 13. července 1974) byl britský fyzik, nositel Nobelovy ceny za fyziku (1948), kterou obdržel za výzkum kosmického záření. Zabýval se jadernou fyzikou, kosmickým zářením a původem magnetických polí Země a hvězd.\n\nCoby absolvent univerzity v Cambridge nastoupil v roce 1921 jako výzkumný pracovník v Cavendishově laboratoři, kde strávil následujících 10 let. Zautomatizoval Wilsonovu mlžnou komoru pro studium kosmického záření. Interpretace dat získaných tímto unikátním zařízením mu pomohla získat Nobelovu cenu. Ještě předtím se však stal profesorem na univerzitě v Londýně (1933) resp. profesorem na univerzitě v Manchesteru (1937). Po získání Nobelovy ceny se stal profesorem na Imperial College of Science and Technology v Londýně (1953) a o dvanáct let později prezidentem Královské společnosti.\n\n\n"}
{"id": "223770", "url": "https://cs.wikipedia.org/wiki?curid=223770", "title": "Jalovec (hora)", "text": "Jalovec (hora)\n\nJalovec patří mezi nejznámější vrcholy Julských Alp. Majestátně se tyčí nad dolinou Planica a díky svému tvaru připomínajícímu kamenný krystal, bývá také nazýván \"Slovinský Matterhorn\". Jeho silueta zdobí logo asociace \"Slovenian Mountaineering Association\". Jalovec obklopují tři údolí, která markantně převyšuje. Údolí Planica o 1540 m (Horní konec údolí Planica je dolina Tamar, kde stojí Dom v Tamarju (1108m), dolinu Trenta o 1700 m a dolinu Koritnica o 2000 m. Pod vrcholem Jalovec pramení řeka Soča.\nPrvní na vrcholu stál Karl Wurmb a dva průvodci, Crnuta a Strgulc v roce 1875. Jalovec pokořili z údolí Koritnica. Z údolí Trenta poprvé dosáhl vrcholu Karl Blodig v roce 1878. Slavný průzkumník Julských Alp Julius Kugy a průvodce Andrej Komac byli první na vrcholu Jalovce z údolí Planica, a to v roce 1884. Jako první vylezl severovýchodní stěnou Ferdinand Horn v roce 1909.\n\nVýstupových cest je několik. Všechny jsou dlouhé a všechny obsahují lezení, mnohdy i po zajištěných stezkách.\n\n\n\n"}
{"id": "223771", "url": "https://cs.wikipedia.org/wiki?curid=223771", "title": "Apfelkorn", "text": "Apfelkorn\n\nApfelkorn je německý ovocný likér vyráběný z jablečné šťávy a obilné pálenky. Tento likér bývá čirý se zlatě žlutou barvou. Obsahuje 18-20 % alkoholu. Nejznámějším výrobcem apfelkornu je německá firma Berentzen.\n\n"}
{"id": "223772", "url": "https://cs.wikipedia.org/wiki?curid=223772", "title": "Escorial", "text": "Escorial\n\nEscorial je německý bylinný likér, velmi kořeněné sladké chuti. Má zelenou barvu, kterou mu propůjčila bylina s názvem mařinka vonná, která je zároveň nejdůležitější složkou tohoto likéru. Obsahuje 40% - 56% alkoholu. Stvořitelem tohoto nápoje je Anton Riemerschmid.\n\n\n"}
{"id": "223774", "url": "https://cs.wikipedia.org/wiki?curid=223774", "title": "Izarra", "text": "Izarra\n\nIzarra (\"baskicky: hvězda\") je španělský bylinný likér, velmi specifického aroma. Bývá zelené nebo žluté barvy. Zelená varianta je tvořena z 48 druhů bylin a květů, a žlutá (jemnější) z 32 rostlin. Izarra je nápoj destilovaný z armaňaku. Obsahuje 40% - 50% alkoholu. Tento baskický národní nápoj je vyráběn od roku 1835.\n\n"}
{"id": "223775", "url": "https://cs.wikipedia.org/wiki?curid=223775", "title": "Kostel Všech svatých (Konská)", "text": "Kostel Všech svatých (Konská)\n\nŘímskokatolický kostel Všech svatých v Konské je zaniklý kostel, který byl vybudován v letech 1792–1794 na místě staršího dřevěného kostela v Konské (dnes součástí města Třince).\n\nV kostele se nacházely obrazy \"Sv. Jan Nepomucký\" a \"Vidění sv. Hedviky\" od Felixe Ivo Leichera. Oba obrazy jsou dnes umístěny ve farním kostele sv. Alberta v Třinci a byly v letech 1992 a 1993 restaurovány.\n\nKostel byl zbořen v roce 1969. Na místě, kde stál, byla postavena kancelářská budova, která je součástí areálu Třineckých železáren.\n\n"}
{"id": "223776", "url": "https://cs.wikipedia.org/wiki?curid=223776", "title": "Ukrajinská hřivna", "text": "Ukrajinská hřivna\n\nUkrajinská hřivna (; , ₴) je zákonným platidlem východoevropského státu Ukrajina. Její ISO 4217 kód je UAH. Jedna hřivna je tvořena 100 kopijkami (ukrajinsky копійка / \"kopijka\"). Název \"hřivna\" měla už měna Kyjevské Rusi v 11. století.\n\nUkrajinská hřivna se delší dobu držela okolo 1,50 Kč za 1 UAH, z 5. na 6. února 2015 zaznamela rychlý propad. Ze dne na den ztratila vůči koruně 32,23 %, a tím se dostala na úroveň 0,98 Kč za 1 UAH a má stále klesající tendenci. 5. června 2018 byla na úrovni 0,84 Kč za 1 UAH a ekonomové očekávají že bude i nadále klesat. (Dokladem křehkosti měny je to, že ukrajinská státní pošta neudává svoje mezinárodní tarify v hřivnách, nýbrž v amerických dolarech, tato cena pak je u přepážek přepočítávána na hřivny podle aktuálního kurzu.)\n\nNovodobá hřivna se do oběhu dostala 2. září 1996, kdy nahradila předešlou měnu – ukrajinský karbovanec („kupon“) – která byla dočasnou měnou v období přechodu ze sovětského rublu na ukrajinskou hřivnu (1992–1996). Hřivna vycházela z karbovance v poměru \"100 000 karbovanců = 1 hřivna\". Karbovanec byl zaveden proto, aby překlenul období hyperinflace a aby nová ukrajinská měna tento problém už neměla. Hned v roce 1992 začaly přípravy na zavedení hřivny – v Kanadě byly vytištěny první bankovky, které až do roku 1996 čekaly na své použití. Tehdejší prezident Ukrajiny podepsal 25. srpna 1996 zákon o zavedení hřivny do oběhu. Karbovanec a hřivna souběžně platily mezi 2. zářím a 16. zářím, od 17. září byla jedinou platnou měnou hřivna a karbovanec přestal existovat.\n\nMince ukrajinské hřivny (hryvni) mají hodnoty 1, 2, 5, 10, 25, 50 kopijok a 1 hřivna (hryvňa).\n\nBankovky v oběhu mají hodnoty 1, 2, 5, 10, 20, 50, 100, 200, 500 a 1000 hřiven.\n\n\n"}
{"id": "223778", "url": "https://cs.wikipedia.org/wiki?curid=223778", "title": "Licor 43", "text": "Licor 43\n\nCuarenta y Tres / Licor 43 je jeden z nejznámějších španělských bylinných likérů, jenž má bylinou chuť s vanilkovým aroma. Název je odvozen ze 43 tajných přísad. Obsahuje 31% alkoholu. Recept tohoto nápoje je údajně starý více jak 2000 let. Do Cartageny ho prý přivezli Římané z Kartága.\n\n"}
{"id": "223784", "url": "https://cs.wikipedia.org/wiki?curid=223784", "title": "Through the Years (album, Jethro Tull)", "text": "Through the Years (album, Jethro Tull)\n\nThrough the Years je album od progressive rockové skupiny Jethro Tull.Je to retrospektivní album s písničkami, které jsou z různých období historie skupiny. Není to \"best-of\" album, protože obsahuje skladby, které na takových albech nebývají (jako \"War Child\", \"Quizz Kid\" a \"Beastie\".) Materiál překlenuje celé období existence skupiny, od jejich prvního alba This Was přes folk-rockovou trilogii (\"Songs from the Wood\", \"Heavy Horses\" a \"Stormwatch\") až k \"Broadsword and the Beast\". Na obale nejsou žádné texty, jenom krátká historie Jethro Tull, která začíná humorně otázkou: \"Nezemřeli Tull na předávkování drogami?\"\n\n\nSkladba \"Living in the Past\" není uváděna jako \"live\", ale mezi originálem a touto skladbou jsou rozdíly, ze kterých to je patrné (rozdílný text, intenzivnější hraní a potlesk na konci).\n"}
{"id": "223787", "url": "https://cs.wikipedia.org/wiki?curid=223787", "title": "Giovanni Battista Quadri", "text": "Giovanni Battista Quadri\n\nGiovanni Battista Quadri byl italský manýristický sochař, který pocházel z rozvětveného rodu umělců v Luganu. Působil kolem roku 1600 v Brixenu a v 1. čtvrtině 17. století v Čechách na dvoře Rudolfa II., kde se stal významným mistrem hned po Adrianovi de Vries . \n\nAutorství tohoto díla bylo chybně připisováno jinému manýristickému sochaři – Adrianu de Vries.\n\n\n\n"}
{"id": "223789", "url": "https://cs.wikipedia.org/wiki?curid=223789", "title": "Muráň (okres Revúca)", "text": "Muráň (okres Revúca)\n\nMuráň je obec na Slovensku v okrese Revúca. Leží těsně vedle Národního parku Muráňská planina, v jeho ochranném pásmu.\n\nObec Muráň vznikla v roce 1321 pod Muráňským hradem. První zmínka o obci pochází z roku 1313.\n\nV 16. století se zde těžila a zpracovávala železná ruda. V 19. století se obyvatelé zabývali výrobou šindelů, chovem ovcí, dobytka a koní, ale i výrobou známé muráňské kameniny a keramiky.\n\nObyvatelé se aktivně účastnili slovenského národního povstání, za což Němci v prosinci 1944 zastřelili každého desátého obyvatele.\n\nDominantou obce je římskokatolický kostel svatého Jiří postavený Coburgovcemi v neogotickém stylu v roce 1894. V obci je i římskokatolická kaplička Panny Márie Sedembolestnej z roku 1890. K výrazným architektonickým památkám patří i barokně-klasicistická fara, klasicistická budova hotelu Koruna a klasicistické současné sídlo obecního úřadu roku 1800.\n\nPro dnešní obec je charakteristický chov koní na Veľkej lúke, kde se každoročně koná Western Riding & Rodeo. Návštěvníci obce a Muráňské planiny se mohou ubytovat v Chatě pod hradem nebo v penzionech Muráň a Vrbjarová. Komplexní služby – ubytování, bazén, sauna, fitness poskytuje rekreační areál SLOVMAG na Prednej Hore. Je tu možné využít i služby jízdy na koních. V zimě je v provozu 400 m lyžařský vlek přímo v obci. Možno je se také zúčastnit tradičního zimního přechodu Muráňskou planinou.\n\nNa území obce je i národní přírodní rezervace Malá Stožka. Obec má spřátelené město Fryšták v České republice.\n\n\n\n"}
{"id": "223791", "url": "https://cs.wikipedia.org/wiki?curid=223791", "title": "Muráň", "text": "Muráň\n\nMuráň může být:\n\n\n"}
{"id": "223793", "url": "https://cs.wikipedia.org/wiki?curid=223793", "title": "Arnošt Jan Heidelberger", "text": "Arnošt Jan Heidelberger\n\nArnošt Jan Heidelberger působil jako pražský barokní sochař, truhlář a řezbář v 17. století. Byl žákem manýristického sochaře Adriana de Vries. Patrně u něj v dílně se vyučil pražský sochař Jeroným Kohl, autor kašny na Pražském hradě.\n\n\n\n"}
{"id": "223796", "url": "https://cs.wikipedia.org/wiki?curid=223796", "title": "Brusný papír", "text": "Brusný papír\n\nBrusný papír je papír nebo podobný materiál opatřený na jedné straně abrazivní vrstvou určený k ručnímu nebo strojnímu broušení různých povrchů.\n\n\"Hrubost\" je základní vlastnost brusného papíru, která určuje množství brusných zrn na čtvereční centimetr; proto čím je číslo vyšší, tím je papír jemnější. Hrubost je natištěna na rubové části papíru a nejčastěji se pohybuje mezi 40 až několika sty zrn/cm, případně několik tisíc pro velmi hladké, lesklé povrchy.\n\n\"Nosný materiál\" může tvořit papír, plátno nebo speciální voděodolný papír pro mokré broušení. Brusné kotouče pro rotační brusky bývají na rubové straně opatřeny povrchem pro uchycení pomocí suchého zipu.\n\nJako \"abrazivo\" se používají různé materiály:\n\n\"Tvar a velikost\" odpovídá různému použití. Pro ruční broušení se nejčastěji prodává v aršících o rozměrech (v ČR, Evropě) 28 × 23 cm, pro uchycení do ručního držáku nebo vibrační brusky poloviční pás (23 × 14 cm). Pro rotační a excentrické brusky kruhové kotouče uchycené pomocí suchého zipu a případně opatřené otvory pro odsávání prachu pomocí průmyslového vysavače. Pásové brusky využívají „nekonečný“ (kruhový) brusný pás.\n\nBrusný papír se používá k broušení dřeva, kovu, laků a dalších materiálů. Uplatnění nachází například v truhlářství, parketářství a dalším zpracování dřeva, lakýrnictví a autolakýrnictví. Větší hrubosti se používají k odstraňování degradovaného povrchu nebo vyrovnání nerovností, jemnější brusné papíry k hlazení a přebrušování laku před nanášením další vrstvy, nejjemnější papíry k leštění například povrchu kovů nebo vysoce lesklých laků.\n\n"}
{"id": "223798", "url": "https://cs.wikipedia.org/wiki?curid=223798", "title": "Irene (planetka)", "text": "Irene (planetka)\n\n(14) Irene je velmi velká planetka hlavního pásu. Objevil ji 19. května 1851 John Russell Hind. Pojmenoval ji po ženě z řecké mytologie, která byla ztělesněním míru.\n\n\n"}
{"id": "223800", "url": "https://cs.wikipedia.org/wiki?curid=223800", "title": "Eunomia (planetka)", "text": "Eunomia (planetka)\n\n(15) Eunomia je velmi velká planetka skrytá uvnitř hlavního pásu. Je to největší planetka typu S. Objevil ji 29. července 1851 Annibale de Gasparis. Planetka je pojmenována po hóře Eunomii, což je v řecké mytologii bohyně zákonnosti.\n\n\n"}
{"id": "223805", "url": "https://cs.wikipedia.org/wiki?curid=223805", "title": "Eddie Murphy", "text": "Eddie Murphy\n\nEdward „Eddie“ Regan Murphy (* 3. dubna, 1961, v Brooklynu v New Yorku, USA) je americký herec a komik. Murphy byl součástí obsazení \"Saturday Night Live\" během let 1980 až 1984. Pracoval jako stand up komik a umístil se v žebříčku Comedy Central \"100 Nejlepších komiků všech dob\" na 10. místě. Za své herecké výkony získal několik nominací na Zlatý glóbus a v roce 2007 cenu získal v kategorii nejlepší mužský herecký výkon ve vedlejší roli za výkon ve filmu \"Dreamgirls\".\n\nMezi jeho nejvýznamnější filmy patří \"Cesta do Ameriky\", \"Policajt v Beverly Hills\" a též \"Záměna\".\n\nMurphy také propůjčil svůj hlas oslíku ze série filmů Shrek. V některých filmech hrál dokonce více rolí najednou, například ve filmech Zamilovaný profesor nebo Norbit.\n\nDo češtiny je Eddie Murphy nejčastěji dabován Oldřichem Kaiserem, Zdeňkem Mahdalem a Tomášem Juřičkou.\n\n"}
{"id": "223813", "url": "https://cs.wikipedia.org/wiki?curid=223813", "title": "Hafeleův–Keatingův experiment", "text": "Hafeleův–Keatingův experiment\n\nHafeleův-Keatingův experiment byl pokus o ověření teorie relativity. Provedli jej v říjnu 1971 Američané Joseph Hafele a Richard Keating. Pokus spočíval v letu kolem světa po a proti směru otáčení Země. Výzkumníci cestovali běžnými linkovými lety s césiovými hodinami, jejichž údaj porovnali s údajem hodin United States Naval Observatory. Výsledek publikovali v roce 1972 v časopise Science. Experiment byl zopakován u příležitosti 25. výročí jeho prvního provedení.\n\nRovnice, které byly pro vysvětlení experimentu použity:\n\nCelková dilatace času\n\nVliv rychlosti podle speciální teorie relativity\n\nVliv gravitace podle obecné teorie relativity\n\nSagnacův efekt\n\nkde h = výška, v = rychlost, formula_5 = zemská rotace τ = doby jednotlivých úseků letu.\n\nEfekty jednotlivých částí letu byly počítány samostatně a sečteny, protože parametry letů byly různé.\n\nPodle klasické (nerelativistické) fyziky by byl čas společný pro všechny uvažované soustavy, takže by všechny v tabulce uvedené hodnoty měly být nulové: 0 ns. \n"}
{"id": "223814", "url": "https://cs.wikipedia.org/wiki?curid=223814", "title": "Antonov An-26", "text": "Antonov An-26\n\nAntonov An-26 ( a : Антонов Ан-26; v kódu NATO: Curl-A) je sovětský (dnes ukrajinský) dvoumotorový turbovrtulový transportní letoun pro krátké a střední tratě. Konstrukčně vychází z typu Antonov An-24RT s důrazem na možnosti vojenského využití.\n\nOproti svému předchůdci má změněnou zadní část trupu s velkou nákladovou rampou. Pro jednodušší nakládání je letoun vybaven navijákem o únosnosti 2000 kg a na podlaze kolejovým přepravníkem.\n\nLetoun je vybaven dvěma turbovrtulovými motory AI-24VT s maximálním výkonem 2 × 2074 kW se čtyřlistými vrtulemi AV-72T. Nákladový prostor o celkovém objemu 61,06 m³, s délkou 11,50 m, šířkou 2,78 m a výškou 1,91 m, umožňuje přepravovat vojenský materiál a lehkou kolovou techniku. Základními variantami zatížení letounu je 5500 kg nákladu nebo 39 vojáků s výstrojí nebo 30 výsadkářů nebo 3 standardizované palety o rozměrech 2,44 x 1,46 x 1,60 m. An-26 lze upravit i jako sanitní pro 24 ležících pacientů na \"An-24M\". Omezený počet byl přestavěn na verzi \"An-26RTR\" (Curl-B) pro plnění elektronického průzkumu, zpravodajství a radioelektronického boje, která se vyznačovala množstvím antén s šípovitými listy nad i pod kabinou. Protipožární varianta nesla označení \"An-26P\". Dva exempláře byly upraveny na \"An-26BRL\" sloužících k výzkumu ledových polí.\n\nElektronická výstroj letounu umožňuje plnění transportních a výsadkových úkolů, navigaci v prostoru činnosti, vzájemnou komunikaci a vzlet nebo přistání i za zhoršených podmínek. Letoun je vybaven meteorologickým radiolokátorem GROZA 26 nebo meteo/ navigačním radiolokátorem RDS-81 s dosahem až 400 km, pilotně navigačním a zaměřovacím kompletem a systémem vnitřního a vnějšího spojení. Letové navigační údaje zabezpečují navigační podsystémy – radiovýškoměr RV-4 nebo A-037, radiokompas ARK-11, INS GREBIEN-1 a UKV/VKV radionavigační zařízení blízké a daleké navigace RSBN-25/ RSDN. Komunikaci s pozemními a leteckými systémy řízení umožňují prostředky spojení – KV a dvě VKV radiostanice R-802V, R-832M a R-855UM. Pro činnost v oblastech s řízením letového provozu podle norem ICAO je letoun vybaven odpovídačem SRO-2. Ochranu před PLŘS s IČ navedením lze zabezpečit instalováním IČ systému rušení UV-16-75 UM, který obsahuje 16 pyropatron S-5P.\n\nČínská společnost \"Xian Aircraft Manufacturing Company\" vyrábí kopie An-26 pod označením \"Y-14\" (označení se později změnilo zpět na Y-7).\n\nPočátkem 80. let 20. století hledalo Československé letectvo náhradu za dosluhující transportní stroje Avia Av-14T. Volba padla na turbovrtulové An-26, které byly zakoupeny v počtu šesti kusů. První dva stroje evidenčních čísel 2408 a 2409 přilétly k 1. dopravnímu výsadkovému leteckému pluku v Ostravě-Mošnově ve dnech 21. a 22. října 1982. Další dva kusy (2506 a 2507) následovaly o měsíc později a dodávky uzavřela poslední dvojice (3208 a 3209) v listopadu 1983.\n\nS rozpadem Československa byly dva letouny An-26 (2506 a 3208) předány slovenskému letectvu. České stroje byly následně dislokovány na základně v Pardubicích a poté v Praze-Kbelích. V červnu 1998 byl získán i poslední kus An-26 evidenčního čísla 4201. V létech 2004 a 2005 byl letoun 3209 v rámci generálních oprav přestavěn na dopravní verzi \"An-26B-100\".\n\nV dubnu 2009 byl nejprve vyřazen stroj 4201, následován v říjnu 2409 a v lednu 2010 byl ukončen provoz evidenčního čísla 3209. Poslední let 2408 byl proveden 21. dubna 2011.\n\n28. dubna 2011 proběhlo na kbelském vojenském letišti poslední rozloučení s tímto letounem u Českých vzdušných sil (2507). Mimo jiné letoun provedl poslední let (v doprovodu letadla CASA C-295M) (0452) a návštěvníci měli možnost prohlédnout si interiér letounu. V závěru se také promítal dokumentární film o tomto letadle.\n\nPodle \"AČR\"\n\n\n"}
{"id": "223819", "url": "https://cs.wikipedia.org/wiki?curid=223819", "title": "Dirigent", "text": "Dirigent\n\nDirigent (z latiny, 1. příčestí (' = dirigující) slovesa ' = dirigovat, řídit) je hudební umělec, který vede orchestr a zpěváky při nastudování a interpretaci hudebních nebo hudebnědramatických děl.\n\nV 17. století byly orchestry převážně menší než dnes a struktura hudby z hlediska časového (tempového, metrického a rytmického) průběhu méně komplikovaná, a tak tyto ansámbly nepotřebovaly ukazující dirigenta. Garantem kvality hudebního průběhu byl zpravidla první houslista (evtl. hráč na jiný prominentní nástroj, například drnkací) nebo hudebník u klávesového nástroje (cembala či varhan). Jak počet členů orchestru rostl a hudební výraz interpretovaných skladeb se individualizoval, bylo stále víc zapotřebí někoho k jeho manuálnímu vedení. Francouzský skladatel a dirigent italského původu Jean-Baptiste Lully (1632–1687) udával takt pravidelnými rytmickými údery velkou holí (podobnou holi vycházkové) o podlahu, čímž se stal jedním z dirigentů-průkopníků. Tato hůl vlastně byla jakýmsi velkým předchůdcem dnešní dirigentské taktovky. Infekce po zranění způsobeném touto holí se mu posléze také stala osudnou. Lully dlouho odmítal amputaci končetiny, a když k ní nakonec přece jen svolil, rozmohla se vzniklá gangréna již tak, že ho nebylo možné zachránit. \n\nU velkých hudebních těles, jako jsou symfonické orchestry nebo orchestry operních divadel, je důležité, aby všichni hudebníci hráli přesně zároveň, aby splňovali záměry skladatelů zapsané v partiturách a aby měl výraz celého souboru jednotný interpretační výraz. I když mají před sebou hráči noty, potřebují vědět, kdy přesně mají z hlediska souhry začít, jak rychle budou hrát (tempové údaje v zápise jsou buď jen slovně přibližné, nebo sice metronomicky přesné, ale každý je přesto může individuálně cítit jinak), jak hlasitě smí hrát vzhledem k ostatním i vzhledem k akustice daného sálu a jakým způsobem je třeba hrát ve smyslu výrazu a charakteru jednotlivých míst i celku skladby. Rovněž sóloví i sboroví pěvci a pěvkyně a do jisté míry také sólisté-instrumentalisté jsou odkázáni na sladění svého zpěvu či hry s orchestrem prostřednictvím zkouškových podnětů a gestikulace dirigenta. Pokud hrají hudbu pouze dva, tři nebo čtyři lidé, mohou se mezi sebou vzájemně dorozumívat například pohledem. Ve velkém orchestru či divadle je ale tak velký počet hrajících i zpívajících hudebníků, že je zde dirigentova činnost prakticky i motivačně nezbytná.\n\n\n"}
{"id": "223821", "url": "https://cs.wikipedia.org/wiki?curid=223821", "title": "Tramvajová trať Nádraží Holešovice – Ke Stírce", "text": "Tramvajová trať Nádraží Holešovice – Ke Stírce\n\nTramvajová trať Nádraží Holešovice – Ke Stírce se nachází na severu Prahy. Je vedena Trojskou ulicí z Kobylis dolů k Troji, překonává Vltavu po tramvajovém mostě (ve své době provizorním), pak pokračuje podjezdem pod železniční tratí a napojuje se na zbytek sítě nedaleko stanice metra Nádraží Holešovice. Z velké části se nachází na vlastním tělese s otevřeným kolejovým svrškem, výjimkou je trasování v ulici \"Trojská\", přejezd v Troji a napojení trati u holešovické elektrárny. \n\nNa této trati je největší podélný sklon v celé pražské tramvajové síti, a to až 80,15 ‰.\n\nTrať byla otevřena 5. května 1977 jako náhrada za tehdy zrušenou vedenou přes most Barikádníků. Ten totiž procházel složitou rekonstrukcí, neboť starý most již nepostačoval rostoucí automobilové dopravě. Stav tramvajového mostu se však po prvních pár letech provozu zhoršil, takže bylo nutné jej urychleně vyměnit; na místo původního přemostění tak byly přesunuty provizorní konstrukce, které sloužily předtím jako náhrada za most Barikádníků. V letech 1981–1982 jezdily tramvaje po mostě i jednokolejně, takže na trati na obou březích bylo nutné vybudovat křížové kolejové přejezdy. Při rekonstrukci v roce 1995 byl trojský křížový přejezd nahrazen dvěma jednoduchými přejezdy, v roce 1998 byl holešovický křížový přejezd zrušen bez náhrady a v případě potřeby je nahrazován mobilními přejezdy Californien. \n\nMezi lety 2000 až 2004 byl provoz na trati ovlivněn několikrát výstavbou tratě metra IV.C1 směrem na Ďáblice. Úsek metra je zde totiž veden zhruba ve stejném směru, jako trať tramvajová, na jednom místě se kříží. Právě tam se nacházelo staveniště přímo pod tratí, takže bylo nutné provoz několikrát přerušit. Aby nebyla však neproběhla dlouhodobá výluka, byla při výluce od 15. února do 28. února 2001 vybudována provizorní jednokolejná trať, která byla při další výluce od 26. května do 9. června 2001 nahrazena splítkou na mostním provizoriu přes stavební jámu. Při výluce od 21. května do 28. června 2003 byla splítka zrušena a obnovena dvojkolejná trať.\n\nV důsledku výstavby Městského okruhu a tunelu Blanka byl starý most, zvaný Ramusák, v roce 2013 odstraněn a postaven nový Trojský most i s částečnou přeložkou tratě za stanicí Trojská. Zprovozněn byl 4. října 2014.\n\nPodélný sklon trati a délka úseku, ve kterém tato hodnota je, je mezní, který tramvaje pražského vozového parku v době výstavby byly schopné zvládnout. Ve vozovém parku tehdy převládaly vozy se zrychlovačovou elektrickou výzbrojí a kvůli jejich vlastnostem byla nařízena zvláštní technika jízdy mj. jako prevence přehřívání zrychlovačů.\n\nV nejstrmějším úseku (cca 500 m za zastávkou Hercovka až cca 100 m před zastávku Nad Trojou) je rychlost pro jízdu ze svahu omezena do 25 km/h. Kvůli tomuto požadavku byly do vozů T3 postupně doplňovány rychloměry, které z nich byly v minulosti odebrány.\n\nV zastávce Hercovka je zřízeno bezpečnostní zastavovací místo, v němž musí zastavit všechny vlaky, včetně těch, které nemusí v zastávkách stanicovat (služební jízdy, manipulační jízdy apod.).\n\nPři jízdě do svahu jsou řidiči vozů se zrychlovačovou výzbrojí (v poslední době již jen vozy T3SUCS) povinni jet na maximální rozjezdový stupeň. Úsek je vybaven světelným signalizačním zařízením, které zajišťuje dostatečné rozestupy mezi vlaky a také má zajistit přednost (nutně rychle jedoucí) tramvaje před silničními vozidly v horní části úseku. \n\nPůvodně bylo navíc na trati dispečerské stanoviště, které muselo být nepřetržitě obsazeno dispečerem dohlížejícím na provoz. V případě mimořádného zastavení vlaku na trati vyžadovaly předpisy asistenci dispečera. Po smrtelném zranění jednoho z dispečerů došel provozovatel k závěru, že bezpečnost lze zajistit i bez této asistence, a dispečerské stanoviště bylo zlikvidováno.\n\n\n"}
{"id": "223824", "url": "https://cs.wikipedia.org/wiki?curid=223824", "title": "Six Degrees of Separation", "text": "Six Degrees of Separation\n\nSix Degrees of Separation (česky šest stupňů odloučení = teorie o společenských vazbách) je česká metalová kapela z Ludkovic u Luhačovic.\n\nSkupina byla založena v roce 1996 a největší hudební inspiraci pro svoji tvorbu tehdy hledala v doom metalu. Během své historie však prošla značným vývojem týkajícím se jednak zásadních změn v sestavě, jednak zrychlování a přitvrzování ve své tvorbě.\n\nBěhem prvních pěti let své činnosti se potýkají s personálními problémy, způsobenými např. povinnou vojenskou službou. Přesto v roce 1997 dokončují svoji první demonahrávku \"Dark Ages\", pomalu rozjíždějí koncertní dráhu a v roce 2001 přicházejí s druhým demem, \"When Autumn Comes…\".\n\nPo pozitivních ohlasech ze strany domácí i zahraniční kritiky se SDOS dostávají pod křídla vydavatelství Élysion Music, které kapele umožňuje vydání dlouhohrajícího debutu. Ten dostává název \"Moon 2002: Nocturnal Breed\" a, kritikou opět vysoko ceněn, vychází v roce 2002. Již tehdy kapela dalece překračuje hranice doom metalu směrem k melodické, progresivní, ale stále rázné hudbě. Tento počin jí mimo jiné také otevírá cestu na zahraniční koncertní pódia.\nProblémy se členy kapely se však nezastavují a poté, co kapelu opouští několik muzikantů (včetně klávesisty a zpěvačky, jejichž posty již nejsou znovu obsazeny) se kapela od původního progresivního nádechu posouvá k čistě kytarovému a přímočařejšímu pojetí metalu. To je odraženo na druhém plnohodnotném albu s krkolomným názvem \"Triotus, Tricephalus and Tribadism\", které vychází v roce 2005. Jak je již zvykem, kritika jej přijímá pochvalně, ale přesto Six Degrees of Separation zůstávají mezi širšími kruhy kapelou poměrně neznámou, což je stav trvající dodnes.\n\nPozitivem však je, že sestava z druhého alba je konečně stabilizovaná a může se bez problémů věnovat bohaté koncertní činnosti. Do současnosti se může pochlubit účastí na největších českých metalových festivalech, mezi jaké patří například Brutal Assault, Masters of Rock nebo Basinfirefest či doprovázením českého koncertu portugalské kapely Moonspell.\n\nV roce 2007 se Six Degrees dostávají, stále pod záštitou Élysion Music opět do studia, aby dali vzniknout své třetí desce, \"Chain-driven Sunset\", která vychází zhruba v polovině roku. Tato deska je nominována na ocenění \"Břitva\", udělované nezávislými publicisty, a v dané žánrové kategorii na cenu \"Anděl\", udělované Akademií populární hudby. Kapela odehrála na podporu alba spoustu \"drobných\" koncertů, ale i několik větších festivalů, jako třeba Basinfirefest (Queensryche), Metalmania (Megadeth) nebo opět Masters Of Rock. A pomalu vznikají nové písně, postupně zaznamenávané v pracovních verzích a pilovaných až do září 2009, kdy skupina nastupuje do Šopy k nahrávání dalšího alba s názvem Of Us, které vydává 10. 1. 2010 pod hlavičkou vlastního vydavatelství Triotus Production.\n\n\n\n\n"}
{"id": "223825", "url": "https://cs.wikipedia.org/wiki?curid=223825", "title": "Kyanomanganitany", "text": "Kyanomanganitany\n\nKyanomanganitany jsou známé pouze v podobě hexakyanomanganitanů, což jsou komplexní sloučeniny manganu v oxidačním stavu Mn, které tvoří anion [Mn(CN)].\n\nKyanomanganitany se řadí k nejstálejším komplexům manganu. Snadno se připravují a jsou velmi stabilní na vzduchu. Hexakyanomanganitový komplex má v roztoku tmavě červenou barvu. \n\nHexakyanomanganitanový komplex je sice velmi stabilní, ale přesto podléhá jediné reakci, a to s železnatým iontem, kdy dochází k podvojné záměně iontů manganitého za železnatý, protože hexakyanoželeznatý komplex je stabilnější.\n\nKomplexy s anionem [Mn(CN)] krystalují v oktaedrické soustavě a uspořádání elektronů centrálního atomu – manganu – je díky kyanidový anionům nízkospinové. \n\nKyanid manganitý, od kterého se komplexy odvozují, nebyl doposud připraven, ale velmi snadno se získávají jeho komplexní sloučeniny M[Mn(CN)], které jsou izomorfní s hexakyanoželezitany.\n\nTyto sloučeniny se připravují oxidací hexakyanomanganatanů s anionem [Mn(CN)] (například vzdušným kyslíkem) nebo o něco jednodušší reakcí octanu manganitého s kyanidovými aniony.\n\nHexakyanomanganitany jsou sice neobyčejně stálé, ale nemají téměř žádný praktický význam, proto se s nimi běžný člověk nesetká.\n\nRozpustné sloučeniny hexakyanomanganitanů jsou ve vodě velmi dobře rozpustné a mají tmavočervenou barvu. Sloučeniny s těžkými kovy jsou nerozpustné. Jen při reakci roztoku hexakyanomanganičitanu s roztokem železné soli dochází k podvojné záměně železnatého za manganitý kation a vzniká komplex hexakyanoželeznatanový.\n\n"}
{"id": "223837", "url": "https://cs.wikipedia.org/wiki?curid=223837", "title": "Země Koruny české za vlády prvních Habsburků", "text": "Země Koruny české za vlády prvních Habsburků\n\nPo bitvě u Moháče, kde zemřel poslední Jagellonec Ludvík Dítě, nastoupil na český trůn Ferdinand I. Habsburský, manžel Anny Jagellonské. Ve střední Evropě vzniklo roku 1526 mnohonárodnostní soustátí, jež tvořily dědičné země Habsburků (Horní a Dolní Rakousko, Štýrsko, Korutany, Tyroly a Kraňsko), země Koruny české (Čechy, Morava, Slezsko, Horní a Dolní Lužice) a část Uher. Toto soustátí bývá označováno jako Habsburská monarchie. Habsburkové ovládli velkou část Evropy, neboť bratr Ferdinanda I. byl španělský král a císař Svaté říše římské Karel V.\n\nHabsburkové prosazovali ve své politice dva základní prvky: jednotnou monarchii se silnou úřední mocí a jedině katolické vyznání. Většina obyvatel České země se však hlásila k husitství, luteránství a k jednotě bratrské.\nPanovník zřídil ústřední dvorské úřady ve Vídni a obsadil je svými věrnými stoupenci. Městům omezoval privilegia a vyžadoval příliš vysoké daně. Proto v letech 1546–1547 došlo k rozporu mezi šlechtou a panovníkem. Ve Svaté říši římské v té době probíhala válka mezi katolíky a luterány. Císař proto požádal bratra Ferdinanda I. o pomoc. Ten bez souhlasu zemského sněmu svolal zemskou hotovost k tažení za hranice země. Čeští šlechtici ale vypověděli králi poslušnost a vytvořila se měšťansko-šlechtická opozice. Ferdinand I. využil příhodné situace k potrestání české země a odebral městům všechna politická práva. Města byla potrestána také vojensky. Musela odevzdat všechny střelné zbraně a zbourat hradby. Zatížil je neúnosnými daněmi a zbavil veškerého pozemkového majetku. Podobně jako Karel V. ve Španělsku také Ferdinand I. v českých zemích na dlouhou dobu zadusil rozvoj měst.\nTento zákrok využil také vůči nekatolíkům. Zakázal jednotu bratrskou. Do země povolal jezuity, kteří založili jezuitskou kolej Klementinum. Bylo rovněž obnoveno pražské arcibiskupství, které bylo od husitských dob neobsazeno.\nRoku 1556 se Karel V. vzdal císařské koruny ve prospěch svého mladšího bratra Ferdinanda I. Korunu španělskou předal svému synovi Filipu II. Tak se v Evropě vytvořily dvě habsburské větve: rakouská ve střední Evropě a španělská.\n\nČeské země si své pozice opět posílily až za vlády Ferdinandova syna Maxmiliána II. Roku 1575 přijel Maxmilián II. do Prahy, aby ještě za svého života stanovil svým nástupcem svého syna Rudolfa II. Zároveň požádal zemský sněm o vypsání mimořádné daně na válku proti Turkům. Stavové byli ochotni tuto daň potvrdit, ale žádali za to tzv. Českou konfesi – společné vyznání víry všech evangelíků. Maxmilián ji potvrdil, ale jen ústně.\nNejvětšího úspěchu dosáhly české země za vlády Rudolfa II. Ten roku 1583 přemístil své sídlo do Prahy a učinil ji tak sídelním městem císaře. Když proti Rudolfovi vystoupil jeho bratr Matyáš, který se snažil získat trůn, postavili se čeští šlechtici na stranu Rudolfa II. Za tento krok získali roku 1609 Majestát, který \"umožňoval svobodu vyznání i poddaným\".\n\n\n\n"}
{"id": "223840", "url": "https://cs.wikipedia.org/wiki?curid=223840", "title": "Matthias Grünewald", "text": "Matthias Grünewald\n\nMatthias Grünewald, vl. jménem Mathis, jako příjmení používal Neithart nebo Gothart, (kol. 1470 – 31. srpna 1528) byl významnou osobností německého renesančního malířství a představitel pozdně gotického expresívního spiritualismu.\n\nPocházel z Aschaffenburgu. Vyrůstal ve Würzburgu a mezi léty 1501 a 1521 vlastnil dílnu v Seligenstadtu. Většinu života strávil v Mohuči. Byl protestantem a vyznával učení Martina Luthera.\n\nV roce 1516 se stal dvorním malířem kurfiřta Albrechta Braniborského. Působil zde i jako architekt a navrhoval kašny. Protože se stal luteránem, tak musel toto pracovní místo opustit v roce 1520.\n\nZa zprávy o něm vděčíme J. Sandrartovi, který Grünewalda srovnával s Correggiem.\n\nJeho žákem byl Hans Grimmer.\n\nGrünewaldův styl je naturalistický i fantastický, tvary jsou neobvyklé a blíží se k renesanční malbě. V svém naturalismu se Grünewald vyžívá v detailech rozdrásaného těla Kristova, žalem znetvořené tváři Marie a Jana.\nNa rozdíl od idealismu a humanismu vrcholové renesance, Grünewald používal násilí a tragédii ve světelně vysoce kontrastních oblastech. Právě tyto prvky které jsou patrné i z autorova raného díla, z něj dělají mistra individuálního stylu plně rozvinutého a patrného v jeho oltářním skvostu. Právem je považován za předchůdce expresionismu.\nPoužívá různou intenzitu světla: plně osvíceno (Kristus vstává z mrtvých) i splývání stínů (Zvěstování). Dílo vyniká jedinečnou barevností a vynalézavostí. Neobvykle používal duhové barvy. Celek je vždy úchvatný a mohutný.\n\nZ umělců německých nejblíže mu stojí Hans Baldung zvaný Grün, s nímž bývá zaměňován.\n\nVýznamná část jeho tvorby zmizela, dnes je jeho obrazů zachováno pouze 13.\n\n\nJe mu připisováno autorství následujících děl:\n\n"}
{"id": "223843", "url": "https://cs.wikipedia.org/wiki?curid=223843", "title": "Olaf Stapledon", "text": "Olaf Stapledon\n\nWilliam Olaf Stapledon (10. května 1886 – 6. září 1950) byl britský filozof a vlivný autor scifi.\n\nNarodil se v Poultonu poblíž Liverpoolu, v dětství ale žil v egyptském městě Port Said (v prvních šesti letech svého života). Vystudoval moderní historii na univerzitě v Oxfordu, nějakou dobu učil na gymnáziu, později pracoval v přepravních kancelářích v Liverpoolu a Port Saidu v letech 1910-1913.\n\nZa první světové války sloužil v dobrovolnické zdravotnické jednotce. V roce 1919 se oženil. V roce 1925 získal Ph.D. na univerzitě v Liverpoolu v oboru filozofie a psychologie. V roce 1929 publikoval akademickou knihu \"A Modern Theory of Ethics\" (\"Moderní teorie etiky\") a plánoval akademickou kariéru. Avšak po úspěchu své první sci-fi \"Last and First Men\" (\"Poslední a první lidé\") v roce 1930, se věnoval již výhradně beletrii. Napsal mnoho scifi knih, spojených s filozofií transhumanismu.\n\nV roce 1940 se přestěhoval do Caldy, po roce 1945 jezdil přednášet do celého světa, navštívil Nizozemí, Švédsko, Francii, Polsko, USA. Zapojoval se do protirasistického hnutí. V roce 1950, po týdnu přednášek v Paříži, zemřel na infarkt.\n\nStapledonovo dílo v oblasti scifi ovlivnilo řadu spisovatelů, například Clarka, Aldisse, Lema, Lewise, vneslo do scifi řadu nových myšlenek a témat, například transhumanismus, jako jeden z prvních spisovatelů scifi se také zabýval tématem terraformace a genetického inženýrství.\n\nŽádné z děl Olafa Stapledona nevyšlo v češtině, s výjimkou povídky Moderní čaroděj v antologii \"Krypty a draci\" (vydal Talpress, 2004).\n"}
{"id": "223844", "url": "https://cs.wikipedia.org/wiki?curid=223844", "title": "Správa dokumentů", "text": "Správa dokumentů\n\nSpráva dokumentů nebo také Systém pro správu dokumentů (' nebo '), je počítačový systém určený ke správě elektronických dokumentů a/nebo zdigitalizovaných papírových dokumentů, tj. např. dokumentů převedených do digitální podoby skenováním.\n\nTermín \"správa dokumentů\" se překrývá s termínem \"systém pro správu obsahu\". Zatímco systémy pro správu obsahu obvykle pomáhají uživatelům s procesem tvorby dokumentu, systémy pro správu dokumentů oproti tomu obsah dokumentů neřeší a berou dokumenty jako atomické prvky.\n\nTypický systém pro správu dokumentů řeší následující problémy\n\nSystémy EDM mají z principu databázové jádro. Podle toho, jestli jsou založeny na relačním, dokumentovém nebo objektovém modelu, vyplývají také jejich výhody a omezení.\n\nEDM systémy založené na relačním modelu využívají následujících prostředí (v abecedním pořadí):\n\nAplikace\n\nEDM systémy založené na dokumentovém modelu využívají následujících prostředí\n\nAplikace\n\nVýhodou tohoto modelu je distribuovaný systém, tzn. že aplikace může být umístěna na více než jednom serveru, co umožňuje snadné vyjmutí dílčích částí archivu, snadná zálohovatelnost, přenositelnost, a využívání této části bez nebo s omezeným síťovým připojením.\n\nEDM systémy založené na objektovém modelu využívají následujících prostředí\n\nAplikace\n\nSpecifikum dokumentů ve stavebnictví jsou grafické podklady - především výkresy. K jednotlivým výkresům mají rovněž přístup oddělené skupiny lidí od investorů až po specialisty. Avšak sledování změn ve výkresech neprobíhá jako u textových dokumentů, naopak vyvstává požadavek zobrazit původní i novou verzi překryvnou formou, což je nejvýhodnější.\n\nProblematiku v současnosti posouvá i nový model práce s výkresy. BIM (Building information model) říká, že projekt stavby se nemá skládat z výkresů a ostatních dokumentů, ale jediného stavebního modelu, který v sobě implementuje všechny informace o stavbě, a to 4 rozměrnou formou - tj. 3 rozměrný informační model stavby vyvíjející se v čase. Časem se však nemyslí pouze verzování informačního modelu stavby, ale taktéž postup výstavby v čase (harmonogram stavby).\n\n"}
{"id": "223845", "url": "https://cs.wikipedia.org/wiki?curid=223845", "title": "Liga mistrů UEFA 2007/08", "text": "Liga mistrů UEFA 2007/08\n\nSezóna 2007/08 Ligy mistrů byla 53. ročníkem klubové soutěže pro nejlepší evropské fotbalové týmy. Finále by sehráno 21. května 2008 na stadionu Lužniki v Moskvě.\n\nPrvní a druhé předkolo Ligy mistrů bylo rozlosováno v Nyonu 28. června.\n\n\n| align=right| FC Pjunik Jerevan || align=center|1:4 || FK Šachtar Doněck || align=center| 0:2 || align=center| 1:2\n\nPoražené týmy nastoupily v 1. kole Poháru UEFA.\n\n| align=right| FK BATE || align=center| 2:4 || FC Steaua București || align=center| 2:2 || align=center| 0:2\n"}
{"id": "223849", "url": "https://cs.wikipedia.org/wiki?curid=223849", "title": "Komunistická strana Číny", "text": "Komunistická strana Číny\n\nKomunistická strana Číny (čínsky: 中国共产党; pinyin: Zhōngguó Gòngchǎndǎng; český přepis: Čung-kuo Kung-čchan-tang; zkratka: 中共) je čínská politická strana. Byla založena roku 1921. Od roku 1949, kdy její ozbrojené síly zvítězily v občanské válce nad Nacionalisty, zastává rozhodující úlohu při řízení komunistické Čínské lidové republiky. Počtem členů, jenž koncem roku 2010 podle čínských státních médií přesahoval 80 miliónů, je Komunistická strana Číny největší politickou stranou na světě.\n\nNa sjezdu strany konaném každých pět let jsou zvoleni členové ústředního výboru, nejvyššího orgánu strany. Ústřední výbor dále volí členy politbyra ústředního výboru, stálého výboru politbyra ústředního výboru a generálního tajemníka ústředního výboru Komunistické strany Číny. Od roku 2012 je generálním tajemníkem Si Ťin-pching.\n\nKomunistickou stranu Číny tvořila při založení malá skupina, delegáti I. sjezdu zastupovali přes 50 členů strany. Početnost strany postupně rostla, na tisíc členů roku 1925, necelých 58 tisíc roku 1927, 40 tisíc roku 1928 a stoupl na 1,2 miliónu roku 1945. Po získání moci a založení Čínské lidové republiky roku 1949 velikost strany několikanásobně vzrostla.\n\nRoku 2007 podle čínských státních médií měla KS Číny 73 miliónů 360 tisíc členů. Do konce roku 2010 jejich počet vzrostl na 80 269 000, přičemž v roce 2010 21,017 miliónu osob požádalo o vstup do strany, 3,075 bylo přijato a 801 tisíc zemřelo nebo stranu opustilo; ze členů strany bylo 22,5 % žen a 6,6 % příslušníků národnostních menšin.\n\nMezinárodní mediální skupina The Epoch Times 19. listopadu 2004 zveřejnila sérii článků nazvanou Devět komentářů ke komunistické straně. Dokument podává necenzurovanou historii Čínské komunistické strany, která hovoří o její povaze, o tom, jak se postavila proti tradičním formám čínské kultury, o vztazích mezi členy strany a vyjmenovává zločiny, kterých se dopustila.\n\nMěsíc po zveřejnění dokumentu se ve světě zvedla vlna událostí. Někteří Číňané založili Centra pro vystupování z KS Číny a také vzniká lidové hnutí zvané \"Tuidang\", které se rozšířilo po celé Číně a zpochybňuje její dosavadní status quo. V důsledku vlivu hnutí Tuidang začaly tisíce Číňanů vystupovat z KS Číny a jejích spřízněných organizací.\n\n11. listopadu 2009 přijal po dvou letech vyšetřování španělský soudce Ismael Moreno žalobu za genocidu a mučení. Mezi obviněnými figuruje pět vysokých představitelů Komunistické strany Číny, kteří se mají zodpovídat za svou roli při pronásledování duchovní praxe Fa-lun-kung. Poprvé soud uznal kampaň proti Fa-lun-kungu za odpovídající definici genocidy z hlediska právního. Mezi obviněnými je i bývalý vůdce Číny, Ťiang Ce-min (Jiang Zemin), Luo Kan (Luo Gan) – bývalý ředitel Úřadu 610, Po Si-laj (Bo Xilai) – bývalý ministr obchodu, Ťia Čching-lin (Jia Qinglin) – čtvrtý nejvýše postavený člen Strany a Wu Kuan-čeng (Wu Guanzheng) – předseda interního disciplinárního výboru Strany.\n\n21. prosince 2009 vynesl Argentinský soudce Octavio Araoz de Lamadrid z Federálního soudu č. 9 rozsudek v historickém procesu se dvěma bývalými čelními čínskými funkcionáři. Bývalý předseda komunistické strany Číny Ťiang Ce-min (Jiang Zemin) a šéf Úřadu 610 Luo Kan (Luo Gan) byli souzeni za svoji zodpovědnost ve stále probíhajícím pronásledování milionů praktikujících duchovní disciplíny Fa-lun-kung ze strany čínského komunistického režimu. Součástí rozsudku je i nařízení k zadržení obou funkcionářů, kteří se v současnosti nacházejí v Číně. Pokud obvinění vycestují do země, která má s Argentinou smlouvu o vydávání zločinců, musí být zadrženi a převezeni do Argentiny, aby byli postaveni před soud a poskytli prohlášení na svou obhajobu. Rozhodnutí soudu představuje historický precedent.\n\n\n"}
{"id": "223853", "url": "https://cs.wikipedia.org/wiki?curid=223853", "title": "Disulfatomanganitany", "text": "Disulfatomanganitany\n\nDisulfatomanganitany jsou komplexní sloučeniny manganu v oxidačním stavu Mn, které tvoří anion [Mn(SO)], přičemž SO je dvouvazný ligand.\n\nDisulfatomanganitany se řadí k stabilnějším komplexům manganu. Snadno se připravují a jsou stabilní na vzduchu. Disulfatomanganitový komplex má v roztoku červenou barvu a za jeho základ se považuje kyselina disulfatomanganitá H[Mn(SO)]. \n\nKomplexy s anionem [Mn(SO)] krystalují v tetraedrické soustavě a uspořádání elektronů centrálního atomu – manganu – je díky síranový anionům vysokospinové. \n\nSíran manganitý, od kterého se komplexy odvozují, vzniká rozpuštěním oxidu manganitého nebo hydroxidu manganitého ve studené, mírně koncentrované kyselině sírové. Reakcí síranu manganitého s rozpustným síranem vzniká červený disulfatomanganitanový komplex.\n\nDisulfatomanganitany jsou sice stabilní, ale nemají žádné praktické využití, a proto se s nimi běžný člověk nesetká. Všechny tyto sloučeniny mají červenou barvu a jsou dobře rozpustné ve vodě. Disulfatomanganitany těžkých kovů jsou nerozpustné.\n\nSíran manganitý je schopen vytvářet ještě jednu komplexní částici a to v kamencích, kde obsahuje oktaedrický \"hexaaguamanganitý kation\" [Mn(HO)]. Kamenec manganato-cesný je nejstálejší manganitý kamenec a má vzorec CsMn(SO).12 HO, přičemž správný zápis by měl být Cs[Mn(HO)](SO).6HO. Z tohoto vzorce vyplývá, že pouze 6 molekul vody je vázáno hydratačně – což platí o většině hydrátů. Například nejznámější zápis modré skalice je pentahydrát síranu měďnatého – CuSO.5 HO, ale správný zápis této sloučeniny je [Cu(HO)]SO.HO a správný název monohydrát síranu tetraaquaměďnatého.\n\n"}
{"id": "223855", "url": "https://cs.wikipedia.org/wiki?curid=223855", "title": "Philip Pullman", "text": "Philip Pullman\n\nPhilip Pullman (* 19. října 1946, Norwich, Spojené království) je britský spisovatel fantasy a přední představitel britského ateismu.\n\nUž v dětství přišel o otce, který byl pilotem Royal Air Force, takže vyrůstal jenom se svoji matkou, svým otčímem a svým dědečkem, který byl kněz na anglickém venkově. Nějaký čas studoval v Oxfordu na Exeter College. Napřed učil několik let angličtinu na střední škole, později se stal asistentem na Westminster College v Oxfordu. Žije v Oxfordu se svou ženou Jude, má dva syny, Jamieho a Toma.\n\nÚspěch Pullman získal trilogií \"Sally Lockhart\", která vyšla v letech 1988 - 1992. Obsahovala svazky \"The Ruby in the Smoke\", \"The Shadow in the North\" a \"The Tiger in the Well\".\n\nV roce 1996 vydal román \"The Northern Lights\" (v americkém vydání pod upraveným názvem \"The Golden Compass\", česky proto vyšlo jak pod názvem \"Zlatý Kompas\", tak pod názvem \"Světla severu\"), což byl první díl jeho fantasy trilogie \"His Dark Materials\" (česky pod názvy \"Jeho temné esence\" a \"Jeho šerá hmota\"). Román \"The Northern Lights\" získal v roce 1995 Carnegieho medaili za literaturu. Po první knize následovaly díly \"The Subtle Knife\" (1997, česky pod názvem \"Dokonalý nůž\", v jiném překladu \"Jedinečný nůž\") a \"The Amber Spyglass\" (2000, česky pod názvem \"Jantarový dalekohled\", v jiném překladu \"Jantarové kukátko\").\n\nPhilip Pulman je jedním z nejznámějších a nejaktivnějších členů ateistických organizací \"British Humanist Association\" a \"National Secular Society\", které prosazují kupříkladu vyloučení biskupů ze Sněmovny lordů, chtějí zrušit církevní školy, osvobození církví od daní a zákon o blasfemii a vyžadují zákaz působení kněží v nemocnicích, vězeních a ozbrojených silách.\n\nPullmanova díla jsou kritizována jako protináboženská a protikřesťanská propaganda, Pullman sám v rozhovoru pro Washington Post výslovně prohlásil, že cílem jeho děl je poškodit náboženství a podrýt jeho základy.\n"}
{"id": "223856", "url": "https://cs.wikipedia.org/wiki?curid=223856", "title": "Manhattan (rozcestník)", "text": "Manhattan (rozcestník)\n\nNázev Manhattan může znamenat:\n\n\n"}
{"id": "223858", "url": "https://cs.wikipedia.org/wiki?curid=223858", "title": "John Russell Hind", "text": "John Russell Hind\n\nJohn Russell Hind (12. květen 1823 – 23. prosinec 1895) byl britský astronom.\n\n\n\nZa svou práci obdržel Hind v roce 1853 Zlatou medaili Royal Astronomical Society. V roce 1855 mu Royal Society udělila Královskou medaili. V roce 1863 byl zvolen členem (\"fellow\") Royal Society. Ruská akademie věd v Petrohradě jej v roce 1878 zvolila korespondujícím členem. \n\nNa pamětní minci vydané v Paříži v roce 1868 na počest objevení 100. planetky, je Hind zobrazen mezi třemi dalšími objeviteli planetek, těmi jsou: Hermann Goldschmidt, Karl Theodor Robert Luther a J. C. Watson.\n\nNa jeho počest byl pojmenován impaktní kráter na Měsíci (Hind) a asteroid (1897) Hind.\n"}
{"id": "223859", "url": "https://cs.wikipedia.org/wiki?curid=223859", "title": "Ollagüe", "text": "Ollagüe\n\nOllagüe je stratovulkán, nacházející se na hranicích Bolívie a Chile. Masiv sopky je tvořen andezity, na vrcholu se nachází dacitový lávový dóm. Z historie není doložena žádná aktivita, avšak stáří menšího troskového kužele La Poruñita na jihozápadním úbočí je datováno na konec posledního zalednění. Veškerá aktivita je soustředěna do menšího fumarolového pole na jižní vnější straně kráteru se střídavou intenzitou emisí sopečných plynů a par. Aktivita sopky je sledována chilskou „Národní geologickou a báňskou službou“ (\"Servicio Nacional de Geología y Minería\").\n\nNejbližším obydleným místem je pohraniční obec Ollagüe a asi pět kilometrů vzdálená obec Buenaventura.\n\nTěsně pod vrcholem byla od počátku 20. století až do roku 1976 těžena síra. Na západním úbočí sopky prochází cesta z Buenaventury až do výšky 5672 m n. m. Na ní se v nadmořské výšce 4292 metrů nachází bývalý tábor těžařů. Jiná cesta vede přímo z obce Buenaventura na jižní svaz sopky a dále až do výšky 5500 metrů. Na této cestě byla ve výšce 4718 metrů zřízena větší pomocná pracovní plošina. Jiná cesta vede z bolivijské strany od železniční trati poblíž obce Avaroa přes východní svah sopky na její jižní stranu až do výšky 5494 m. Na jižním svahu se tyto cesty spojují.\n\nJako těžaři zde byli zaměstnáni jen Indiáni kmene Kečuú z Bolívie nebo Peru, zvyklí žít i pracovat v těchto nadmořských výškách. Firma „Biorlando“ jich zde zaměstnávala až 80.\nV miulosti byla z Buenaventury v nadmořské výšce 3719 m vybudována nákladní lanová dráha k jižnímu okraji kráteru ve výšce 4717 metrů, překonávala tak výškový rozdíl více než 1000 metrů. Pozůstatky horní stanice, střední stanice a zbytky lan jsou dodnes rozpoznatelné. Lanová dráha byla 11 kilometrů dlouhá, sloužila především k dopravě síry z místa těžby. V roce 1948 ji nahradily nákladní automobily, které mohly k místu těžby dojet přímo.\n\n"}
{"id": "223863", "url": "https://cs.wikipedia.org/wiki?curid=223863", "title": "Pohár UEFA 2007/08", "text": "Pohár UEFA 2007/08\n\nSezóna 2007/08 byla 50. sezónou Poháru UEFA. Finále se hrálo 14. května 2008 na City of Manchester Stadium v Manchesteru, kde se utkaly týmy FK Zenit Sankt-Petěrburg z Ruska a Glasgow Rangers ze Skotska. Vítězem se stal ruský celek, který zvítězil 2:0. Zajímavostí je, že trenér vítězů - Zenitu Dick Advocaat, trénoval v letech 1998 až 2002 i Glasgow Rangers, druhého finalistu.\n\n|-\n\nDruhé předkolo Poháru UEFA bylo rozlosováno 3. srpna ve švýcarském Nyonu. K postupujícím z prvního předkola se připojilo dalších 27 klubů, včetně vítězné jedenáctky celků z Poháru Intertoto, a společně budou všichni bojovat o postup do prvního kola Poháru UEFA.\n\nVe druhém kole byly kluby 9. října 2007 nalosovány do osmi pětičlenných skupin, ve kterých se střetly každý s každým pouze jednou tak, aby každý tým hrál dva zápasy doma a dva venku.\n"}
{"id": "223866", "url": "https://cs.wikipedia.org/wiki?curid=223866", "title": "Joaquín Rodrigo", "text": "Joaquín Rodrigo\n\nJoaquín Rodrigo Vidre (22. listopadu 1901 – 6. července 1999) byl španělský skladatel klasické hudby a klavírní virtuos. Rodrigo je považován za jednoho ze skladatelů, který prosadil kytaru i do vážné hudby, jeho \"Aranjuezský koncert\" je jednou z vrcholných ukázek kytarového koncertního repertoáru.\n\nRodrigo se narodil v Saguntu ve Valencii. Ve věku tří let dostal záškrt a téměř oslepl. V osmi se začal učit hru na klavír a housle. Ačkoliv je nejvíce znám pro své kytarové skladby, nikdy hru na kytaru zcela neovládl.\n\n19. ledna 1933 se ve Valencii oženil s Victorií Kamhi, pianistkou pocházející z Turecka. 27. ledna 1941 se jim narodila dcera Cecilia. Rodrigo zemřel roku 1999 v Madridu ve věku 97 let. Joaquín Rodrigo je pohřben se svou ženou na hřbitově v Aranjuezu.\n\nHudbu studoval u Francisca Anticha ve Valencii a Paula Dukase v Paříži. Krátce poté pokračoval v Paříži studiem muzikologie, jeho učiteli byli Maurice Emmanuel a André Pirro. Roku 1925 obdržel Španělskou orchestrální národní cenu za \"Cinco piezas infantiles\" (\"Pět dětských kusů\"). Od roku 1947 zastával místo profesora hudební historie na katedře hudby Fakulty filozofie a písemnictví na univerzitě Complutense v Madridu.\n\nSvé nejslavnější dílo, \"Aranjuezský koncert\" (\"Concierto de Aranjuez\"), složil během roku 1939 v Paříži. Jedná se o koncert pro klasickou kytaru a orchestr. Prostřední část, Adagio, je díky své souhře kytary a anglického rohu jedním z nejznámějších motivů klasické hudby 20. století.\n\nPo úspěchu \"Aranjuezského koncertu\" Rodriga začali oslovovat prominentní sólisté, aby pro ně skládal (např. flétnista James Galway nebo čelista Julian Lloyd Webber). Roku 1954 složil \"Koncert pro gentlemana\" (\"Fantasía para un gentilhombre\"). Podobně \"Andaluzský koncert\" (\"Concierto Andaluz\") pro čtyři kytary a orchestr složil pro Celedonia Romera a jeho kytarové kvarteto Los Romeros.\n\n\n\n\n\n\n\n\n\n"}
{"id": "223868", "url": "https://cs.wikipedia.org/wiki?curid=223868", "title": "CPC", "text": "CPC\n\nCPC může označovat:\n"}
{"id": "223871", "url": "https://cs.wikipedia.org/wiki?curid=223871", "title": "Panonie", "text": "Panonie\n\nPanonie (latinsky Pannonia) byla mezi léty 9–433 provincií římské říše, jež zhruba do poloviny 1. století nesla název \"Illyricum inferius\". Na severu a východě byla Panonie ohraničena řekou Dunajem, která ji oddělovala od krajů obývaných germánskými a sarmatskými kmeny. Na západě sousedila s Noricem a Itálií, zatímco na jihu a jihovýchodě s Dalmácií a Moesií. Provincie zahrnovala západní polovinu dnešního Maďarska, Burgenland a část Vídeňské pánve v Rakousku, Srem v Srbsku a slovinské a chorvatské území mezi řekami Drávou a Sávou.\n\nPodle římského historika Cassia Diona bylo prý jméno Panonie odvozeno ze slova \"panni\" (latinsky šátek), což poukazovalo na místní zvyk týkající se odívání. Avšak dle názoru Julia Pokorneho, rakouského badatele a keltologa, pochází slovo Panonie z ilyrského výrazu pro bažinu, vodu nebo močál. Pojem Panonie se používá dodnes (například Panonská pánev), přičemž Panonií se v maďarštině někdy označuje část Maďarska ležící na západ od Dunaje.\n\nOblast byla původně obývána ilyrskými kmeny, které Římané nazývali Panony (\"Pannonii\"). Tito Ilyrové se podle tvrzení dobových pramenů, v nichž jsou popisováni jako zloději a lupiči, netěšili u Římanů příliš velké vážnosti. Od 4. století př. n. l. vliv Ilyrů pozvolna slábl v důsledku přílivu převážně keltských kmenů: Noriků a Bojů na severu a Skordisků, Dáků a Bastarnů na jihu. Někdy v době kolem přelomu letopočtu začaly do Panonie proudit ze severu germánské kmeny Kvádů a Markomanů, k nimž se později přidali ještě Langobardi.\n\nPanonie byla poměrně řídce osídlenou zemí. Římané ji proto zúrodnili vysušováním bažin, regulováním řek a kácením lesů. Dále zde vytvořili síť silnic, spojujících města, vzniklá původně z vojenských táborů a posádek legií. Díky těmto opatřením se Panonie už v době principátu změnila v hustě obydlenou a hospodářsky prosperující provincii. Proměnu zaznamenala také skladba obyvatelstva: usadilo se tu mnoho římských občanů, příchozích z různých, leckdy i exotických koutů říše, a to buď jako vojáci sloužící v legiích, nebo jako obchodníci usilující o podíl na obchodu s jantarem (viz Jantarová stezka).\n\nPo skončení služby obdrželi vysloužilí legionáři půdu, na níž si stavěli vily, což byly v podstatě bohatě vybavené selské dvory s obytnými částmi různé velikosti (tzv. \"Pars urbana\"). Vojáci si často z vlasti přinášeli své zvyky a náboženství. Jelikož někdy kolem roku 100 pocházelo mnoho zdejších legionářů z provincie Sýrie, došlo v této době v Panonii k značnému rozšíření syrských božstev a kultů. Po roce 251 byla Panonie pravidelně pustošena opakujícími se nájezdy Germánů, což přimělo velkou část obyvatelstva k odchodu do bezpečnějších části římské říše.\n\nJedním z nejdůležitějších exportních artiklů Panonie bylo dřevo. Mezi další významné produkty náležely obiloviny, především oves a ječmen, z kterého zdejší lidé vařili pivo nazývané \"sabaea\". Pěstováno bylo rovněž víno a olivy. Panonie byla proslulá taktéž pro svůj chov loveckých psů. Třebaže starověcí historikové se nijak nezmiňují o zdejším nerostném bohatství, zřejmě se zde nacházely doly na železnou rudu a stříbro. Hlavními řekami v provincii byly \"Dravus\" (Dráva), \"Savus\" (Sáva) a \"Arrabo\" (Raab) spolu s Dunajem (latinsky \"Danubius\"), do něhož všechny tři předchozí vtékaly.\n\nO Panonii existuje jen velice málo historických údajů až do roku 35 př. n. l., kdy byli její obyvatelé, spojenci kmene Dalmatů, napadeni Octavianovými legiemi, které dobyly osadu \"Siscia\" (dnešní Sisak v Chorvatsku). Území si však smělo ještě nějakou dobu ponechat nezávislost. Teprve v letech 12 až 9 př. n. l. byla Panonie Římany definitivně podrobena a začleněna do provincie \"Illyricum\". Hranice římského impéria tím byly posunuty až k řece Dunaji.\n\nV roce 6 n. l. Panonové, stejně jako Dalmatové a další ilyrské kmeny, povstali. Vzpoura byla potlačena Tiberiem a Germanicem po několika velice náročných taženích, jež trvala celkem tři roky. Po skončení povstání bylo území provincie Illyricum rozděleno mezi nově vzniklé provincie \"Pannonia\" na severu (hlavním městem bylo \"Carnuntum\") a \"Dalmatia\" na jihu. Datum jejich rozdělení není známo, pravděpodobně se tak stalo někdy mezi roky 20 a 50 n. l.\n\nPanonie byla bráněna římskými a spojeneckými (\"auxilia\") legiemi, neboť blízkost barbarské hrozby si vyžadovala přítomnost velkého počtu vojsk. Z téhož důvodu bylo na břehu Dunaje postaveno mnoho pevností a pohraničních kastel. Někdy mezi léty 102 až 107, v průběhu dáckých válek, rozdělil Traianus provincii na Horní Panonii (\"Pannonia superior\") a Dolní Panonii (\"Pannonia inferior\"), jejímž správním centrem se stalo město \"Aquincum\" (dnešní Budapešť). Dalšími významnými sídly byly: \"Cibalae\" (Vinkovci), \"Mursa\" (Osijek), \"Poetovio\" (Ptuj), \"Savaria\" (Szombathely), \"Scarbantia\" (Sopron), \"Singidunum\" (Bělehrad), \"Sirmium\" (Sremska Mitrovica) a \"Vindobona\" (Vídeň). Za císaře Marca Aurelia byla provincie v letech 166 až 180 zle postižena markomanskými válkami. 9. dubna roku 193 byl v Carnuntu provolán císařem místodržitel Horní Panonie, Septimius Severus. V této době byl prý v provincii velmi populární kult slunečního boha Sola, taktéž nazývaného \"Sol Invictus\" („nepřemožitelné slunce“). Také byla objevena řada artefaktů potvrzujících přítomnost vyznavačů Mithrova kultu a římských bohů.\n\nNejvětšího rozkvětu dosáhla Panonie v první polovině 3. století, kdy Carnuntum obývalo pravděpodobně kolem 40 000 lidí. Panonové a Keltové byli v této době již zcela romanizováni. Historik a tehdejší místodržitel v Panonii, Cassius Dio, charakterizoval zdejší obyvatelstvo jako statečný a velice prchlivý lid. První doklady o křesťanech a křesťanských mučednících (\"martyrech\") pocházejí zhruba z roku 250. Krize říše ve 3. století a s tím spojené války, epidemie a hladomory ukončily období prosperity provincie, kvůli čemuž drasticky poklesl počet obyvatel.\n\nPoté, co Gótové porazili v roce 251 císaře Decia, zaplavili barbaři celý Balkánský poloostrov. Teprve po vítězství v bitvě u Naissu v roce 269 dokázali císaři Claudius II. Gothicus a Aurelianus zatlačit Góty zpět za Dunaj, kde měli setrvat příštích 100 let. Nicméně kmeny Juthungů, Markomanů a Vandalů i nadále ohrožovaly římskou hranici na Dunaji. Za Diocletiana byla provincie rozdělena do čtyř částí. Vznikly tak nové politicko-správní jednotky \"Pannonia Prima\" na severozápadě, \"Pannonia Valeria\" na severovýchodě, \"Pannonia Savia\" na jihozápadě a \"Pannonia Secunda\" na jihovýchodě. V roce 308 se v Carnuntu za Diocletianova předsednictví konal kongres císařů, jenž měl urovnat rozpory mezi jednotlivými panovníky v rámci vládního systému tetrarchie.\n\nNa počátku 4. století byla provincie opět napadena Markomany a ve třicátých letech Vandaly. Aby znovu osídlil vylidněná území, usadil Konstantin I. mnoho Vandalů na římském území při řece Dunaji. Kolem roku 350 byl severozápad provincie postižen ničivým zemětřesením. S prohlubujícím se úpadkem římské moci se intenzita barbarských útoků ještě zvyšovala. V letech 357 a 374 podnikli Markomani další nájezdy do Podunají. Panonie byla zasažena taktéž válkou Valentiniana I. se Sarmaty a Kvády v polovině sedmdesátých let.\n\nNepřetržité válčení a z toho plynoucí přítomnost cizích i spřátelených armád měla katastrofální dopad na hospodářství provincie. Kdysi kvetoucí panonská města upadala. Historik Ammianus Marcellinus popsal Carnuntum na konci 4. století jako „pustnoucí, špinavé hnízdo“. Po roce 375 byli v Panonii jako \"foederati\" postupně usídleni Alani, Germáni a Hunové. V roce 395 byly Vindobona a Carnuntum vydrancovány Markomany. Ti byli o rok později Stilichonem usazeni jako foederati v dnešním Burgenlandu.\n\nV roce 405 přepadli Panonii Radagaisovi Gótové, následovalo povstání místních rolníků a otroků. Do roku 410 byla však římská vláda obnovena, načež byla zahájena výstavba opevnění na ochranu před očekávaným náporem Hunů. Již o 10 let později se ale velká část Panonie nacházela v jejich rukou. V roce 433 byla pak Hunům tato země oficiálně postoupena výměnou za to, že poskytli pomoc římskému vojevůdci Aetiovi během bojů o moc v Římě. Po Hunech, kteří ovládali Panonii až do Attilovy smrti v roce 453, kontrolovali provincii nejprve Ostrogóti, pak Langobardi a nakonec Avaři.\n\nKolem roku 800 zřídil Karel Veliký v Panonii avarskou marku k zabezpečení hranic franské říše před avarskými útoky. O sto let později byla marka dobyta nomádskými Maďary, kteří si zde po porážce v bitvě na řece Lechu v roce 955 založili vlastní stát, existující dodnes.\n\nNázev provincie se dochoval v některých dnešních geografických názvech a příležitostně se používá i pro celou oblast.\n\nNázev Pannonia nese i pár rychlíků, který do 12. prosince 2008 byl jediným přímým železničním spojením České republiky s oblastí Balkánu. Do roku 2008 jezdily jako rychlíky R374/375 mezi Prahou a Bukureští, do počátku 90. let pokračovaly přes Československo až do Berlína a přes Rumunsko do bulharské Sofie. Od prosince 2008 byl zkrácen do Budapešti, odkud část jeho vozů pokračuje v českých rychlících Amicus a Metropol.\n\n\n"}
{"id": "223876", "url": "https://cs.wikipedia.org/wiki?curid=223876", "title": "Fluoromanganitany", "text": "Fluoromanganitany\n\nFluoromanganitany jsou komplexní sloučeniny manganu v oxidačním stavu Mn, které tvoří \"anion tetrafluoromanganitanový\" [MnF] nebo \"anion pentafluoromanganitanový\" [MnF].\n\nFluromanganitany se řadí k stabilnějším komplexům manganu. Snadno se připravují a jsou stabilní na vzduchu. Komplex tetrafluoromanganitanový i komplex pentafluoromanganitanový má v roztoku červenou barvu. Základ těchto komplexů je fluorid manganitý MnF. \n\nKomplexy s anionem [MnF] krystalují v tetraedrické soustavě a uspořádání elektronů centrálního atomu - manganu - je díky fluoriový anionům vysokospinové. Komplexy s anionem [MnF] krystalují v trigonálně bipyramidní soustavě a uspořádání elektronů centrálního atomu - manganu - je díky fluoridový anionům také vysokospinové. \n\nFluorid manganitý, od nějž jsou tyto komplexy odvozeny, se připravuje reakcí jodidu manganitého s fluorem nebo reakcí oxidu manganitého s kyselinou fluorovodíkovou nebo reakcí manganistanu s manganatou solí v prostředí kyseliny fluorovodíkové.\n\nSamotné komplexy pak vznikají reakcí fluoridu manganitého s alkalickým fluoridem. Jestli vznikne komplex tetrafluoromanganitanový nebo pentafluoromanganitanový závisí na koncentraci alkalického fluoridu v roztoku. Při menší koncentraci vzniká komplex tetrafluoromanganitanový a při vyšší pentafluoromanganitanový.\n\nTetrafluoromanganitany i pentafluoromanganitany jsou sice stabilní, ale nemají žádné praktické využití, a proto se s nimi běžný člověk nesetká. Všechny tyto sloučeniny mají tmavě červenou barvu a jsou dobře rozpustné ve vodě.\n\n"}
{"id": "223877", "url": "https://cs.wikipedia.org/wiki?curid=223877", "title": "Nanisivik", "text": "Nanisivik\n\nNanisivik je bývalá důlní osada na Baffinově ostrově. Nachází se asi 20 km východně od osady Arctic Bay.\n\nMístní doly představovaly prakticky jediný druh obživy pro zdejší obyvatele, těžilo se zde olovo a zinek. V roce 2002 zde však byla zastavena veškerá těžba. Důvodem bylo veliké znečištění prostředí, v důsledku čehož byla obec vylidněna, a poté byly postupně zbourány všechny domy a infrastruktura.\n\nV roce 2001 zde žilo 77 stálých obyvatel. Po zastavení těžby byla obec vysídlena a většina obyvatel se přestěhovala do nedalekého Arctic Bay. V současnosti je tato obec neobydlená.\n\nV roce 2007 kanadská vláda rozhodla, že by se zde, díky strategické poloze této oblasti, měl okolo roku 2010 začít budovat přístav pro kanadskou armádu.\n"}
{"id": "223881", "url": "https://cs.wikipedia.org/wiki?curid=223881", "title": "Lýková vlákna", "text": "Lýková vlákna\n\nLýková vlákna se získávají ze stonku některých, zejména dvojděložných plodin. Patří k nim především juta, len, konopí, ramie, sisal, kenaf a kokos.\n\nV odborné literatuře nepřiřazují někteří autoři k lýkovým vláknům \"vlákna z listů\" (sisal), a ani \"vlákna ze semen\" (kokos)\nV tabulce je uvedena světová spotřeba a některé fyzikální vlastnosti nejdůležitějších lýkových vláken v porovnání s bavlnou: \n"}
{"id": "223882", "url": "https://cs.wikipedia.org/wiki?curid=223882", "title": "Motto Evropské unie", "text": "Motto Evropské unie\n\nVěta Jednotná v rozmanitosti (oficiálně je užívána latinská verze In varietate concordia, v češtině též nesprávně \"Jednota v rozmanitosti\" nebo \"Jednotnost v různorodosti\") je motto Evropské unie.\n\nPoprvé bylo neoficiálně ustanoveno v roce 2000, bylo vybráno z mnoha verzí vytvořených školáky a předložených na stránkách devise-europe.org. Motto bylo schváleno tehdejší předsedkyní Evropského parlamentu Nicole Fontainovou. Takto bylo citováno i v (nyní zamítnutém) návrhu Evropské ústavy.\n\nPodobná motta, podtrhující odlišnosti a rozmanitost, existují i v jiných jazycích a zemích světa. Ve verzi bylo oficiálně přijato 24. dubna 2000 za oficiální motto Jihoafrické republiky: „!ke e: ǀxarra ǁke“, což v jazyce xam znamená doslova \"Rozdílní lidé žijí v jednotě\", nicméně je překládáno jako \"Jednota v rozmanitosti\". Indonéské státní motto (psané ve staré javánštině) „Bhinneka Tunggal Ika“ (doslova \"(Ač) rozdílní, přece jednotní\") se také překládá jako \"Jednota v rozmanitosti\". Podobný význam má také jedno z hesel USA: „E pluribus unum“ (\"Jednota sestává z mnoha rozdílných\", \"Z mnohých jediné\"). Heslo \"Jednota v rozmanitosti\" také používá Papua-Nová Guinea.\n\n"}
{"id": "223888", "url": "https://cs.wikipedia.org/wiki?curid=223888", "title": "Aliterační verš", "text": "Aliterační verš\n\nAliterační verš je typ verše, jehož hlavní vlastností je aliterace. Tento typ verše neužívá rým.\n\nByl užíván především v nejstarších germánských literaturách (staroanglická a staroseverská) a v keltských jazycích, ale i v mnoha jiných jazycích (finská Kalevala, tradiční verše v turkických jazyků). Užíván ve skaldské poezii (nejznámějším dílem psaným aliteračním veršem je Starší Edda).\n\nStaroanglická poezie využívá přízvučný aliterační verš (tedy verš, při kterém je dán počet přízvučných slabik ve verši, počet nepřízvučných slabik nerozhoduje, a počet a rozmístění aliterujících slov – většinou dvě, každé v jedné polovině verše, někdy i tři či čtyři). V tomto metru je napsán například Beowulf, užíval ho John Ronald Reuel Tolkien.\n\nVe staré severštině je představován následujícími básnickými formami:\n\nJako forma aliteračního verše byl užíván také verš s vnitřním rýmem, tedy takový verš, v němž se neopakuje pouze počáteční hláska slova, ale celá počáteční slabika. Většinou tady není používán tónický verš, ale verš sylabotónický či sylabický. Tento je reprezentován těmito básnickými formami:\n\nAliterační verš je stále užíván v islandské poezii.\n\nDobové texty v aliteračním verši jsou psány \"in continuo\", tedy jako próza, bez členění na verše. Při jejich moderním vydávání je tedy problém, jak verše rozdělit. V zásadě existují dva způsoby: buď se jednotlivé půlverše zapisují (a chápou) jako samostatné verše, nebo se naopak dva půlverše zapisují jako jeden verš (většinou s grafickým naznačením pauzy). Tento text se drží druhého způsobu.\n"}
{"id": "223892", "url": "https://cs.wikipedia.org/wiki?curid=223892", "title": "Abakus", "text": "Abakus\n\nSlovo abakus má několik významů:\n\n"}
{"id": "223894", "url": "https://cs.wikipedia.org/wiki?curid=223894", "title": "Evropská knihovna", "text": "Evropská knihovna\n\nEvropská knihovna (http://www.theeuropeanlibrary.org/portal/ \"The European Library\", zkratka \"TEL\") je webovou službou, která nabízí přístup ke zdrojům 47 národních knihoven v Evropě, včetně Vatikánu. Zdroje jsou klasické i digitální a obsahují knihy, časopisy, zvukové dokumenty a další sbírky. Portál Evropské knihovny nabízí zdarma vyhledávání a dodávání metadatových záznamů a také digitálních dokumentů. Evropskou knihovnu spravuje konsorcium 23 národních knihoven, které podporují a rozvíjejí služby portálu.\nEvropská knihovna je branou ke sbírkám evropských národních knihoven. Umožňuje jednoduchou a účinnou cestu, jak se dostat k velmi kvalitním informačním zdrojům z různých oborů. Evropská knihovna otevírá svět znalostí, informací a kultury ze všech evropských národních knihoven.\n\nPortál Evropské knihovny byl vytvořen ve spolupráci 9 národních knihoven a CENL (Konference knihovníků evropských národních knihoven) v rámci projektu TEL (Evropská knihovna: Brána ke znalostem Evropy). TEL projekt započal v roce 2001, byl ukončen v roce 2004 a financován 5. rámcovým programem Evropské komise. V projektu byly zapojeny národní knihovny Finska, Německa, Itálie (Florencie a Řím), Nozozemska, Portugalska, Slovinska, Švýcarska a Spojeného království.\n\nPortál TheEuropeanLibrary.org byl spuštěn 17. března 2005 s návštěvou více než 500 000 uživatelů v čase kratším než jeden rok. V současnosti je možno prostřednictvím portálu prohledávat sbírky 23 národních knihoven a sbírky dalších 21 národních knihoven je možno prohlížet prostřednictvím portálových hyperlinků. Národní knihovny Rakouska, Chorvatska a Srbska se připojily v červenci 2005.\n\nNárodní knihovny 10 nových členských států Evropské unie se staly plnými členy Evropské knihovny v rámci projektu TELMEMOR (The European Library: Modular Extensions for Mediating Online Resources) (2005 -2007). O d 1. ledna 2006 se Národní knihovna Estonska a Lotyšska a Dánská královská knihovna staly plnými členy konsorcia. Od července 2006 jsou Národní knihovna České republiky, Slovenské republiky a Maďarska schopny zobrazit své digitální zdroje v portálu, Kypr, Litva, Malta a Polsko zpřístupnily své digitální sbírky v prosinci 2006.\n\nEvropská knihovna učinila další krok směrem k rozšíření v projektu EDL (Evropská digitální knihovna). Projekt připojí digitální sbírky zbývajících 9 národních knihoven EU a EFTA. EDL projekt započal v září 2006. Další zapojené země jsou buď členy Evropské unie nebo Evropského sdružení volného obchodu: Belgie, Řecko, Island, Irsko, Lichtenštejnsko, Lucembursko, Norsko, Španělsko a Švédsko. Kromě pomoci s plným zapojením těchto zemí do Evropské knihovny je projekt zacílen na vícejazyčnost a podnikl první krok směrem k Evropskému registru metadat a vytváří podmínky pro digitalizační úsilí národních knihoven. EDL projekt uskutečnil dva úspěšné workshopy se zaměřením na technologické a politické souvislosti společného zpřístupnění kulturního dědictví digitálních serverů jako Evropské digitální knihovny. Projekt EDL je financován Evropskou komisí z programu eContentplus a je osmnáctiměsíční.\n\nV nejbližší budoucnosti je cílem Evropské knihovny stát se centrální bránou ke všem elektronickým zdrojům 47 evropských národních knihoven. 2. března 2006 Evropská komise vydala tiskové prohlášení uvádějící, že Evropská knihovna bude zajišťovat infrastrukturu pro Evropskou digitální knihovnu a službu v přístupu ke sbírkám největších vlastníků kulturního dědictví (knihovny, archivy a muzea) v Evropě.\n\nPortál Evropské knihovny neustále přizpůsobuje služby novým uživatelům a prezentuje výsledky národních knihoven. V počátcích byl portál v experimentální fázi přístupný pomocí prohlížeče Windows Internet Explorer 6.0. Od června 2005 mohou návštěvníci využívat prohlížečů Windows Internet Explorer, Camino, Netscape, Mozilla a Firefox. Další prohlížeče jako např. Opera, Safari a Galeon ještě nejsou kompatibilní s portálem Evropské knihovny (kvůli parsování XML na straně klienta). Portál Evropské knihovny řídí Kancelář evropské knihovny v prostorách Nizozemské královské knihovny v Haagu v čele s Jill Cousins, ředitelkou Evropské knihovny. Od března 2007 je možné umístit na vlastní webové stránky vyhledávací box Evropské knihovny.\n\n"}
{"id": "223895", "url": "https://cs.wikipedia.org/wiki?curid=223895", "title": "Mistrovství Evropy ve fotbale 2012", "text": "Mistrovství Evropy ve fotbale 2012\n\nMistrovství Evropy ve fotbale 2012 se konalo v Polsku a na Ukrajině v období od 8. června do 1. července 2012. Šlo o v pořadí 14. Mistrovství Evropy ve fotbale. Tyto pořadatelské země byly zvoleny na zasedání výkonného výboru UEFA v Cardiffu 18. dubna 2007, když porazily další kandidáty – Itálii a společné pořadatelství Chorvatska a Maďarska.\n\nMistry Evropy se stali hráči Španělska vedení Vicente del Bosquem, kteří na turnaji ani jednou neprohráli a inkasovali pouze jediný gól. Ve finále porazili Itálii 4:0.\n\nKandidaturu na pořádání Mistrovství Evropy ve fotbale 2012 podalo celkem 7 zemí, z niž 2 a 2 země podaly společné nabídky. Dne 8. listopadu 2005, Výkonný výbor UEFA zúžil kandidáty do užšího výběru na tři:\n\n\nKonečné rozhodnutí mělo být oznámeno dne 8. prosince 2006 v Nyonu , ale to bylo odloženo, kvůli \"více času dolaďování kandidátům na svých nabídek \". Hostitelé byli nakonec vybráni na 18. dubna 2007 v Cardiffu, na základě hlasování členů výkonného výboru UEFA.\n\nLosování kvalifikačních skupin se uskutečnilo 17. února 2010 ve Varšavě. Celkem 51 reprezentací (Polsko a Ukrajina měly účast na závěrečném turnaji jistou coby jeho pořadatelé) bylo rozlosováno do šesti šestičlenných a tří pětičlenných skupin. Vítězové jednotlivých skupin postoupili na finálový turnaj přímo. Postoupilo také Švédsko jako nejlepší tým z druhých míst. Zbylých osm týmů na druhých místech sehrálo baráž o zbylá čtyři místa na závěrečném turnaji.\n\nLos turnaje, během něhož byly účastnické země nalosovány do čtyř čtyřčlenných skupin, proběhl 2. prosince 2011 v Kyjevě.\n\nKaždá z reprezentací musela do 29. května 2012 nominovat kádr čítající 23 hráčů (20 hráčů do pole a 3 brankáře).\n\nPozn.: Zápas byl v 5. minutě téměř na hodinu přerušen kvůli bouřce a průtrži mračen.\n\nNejlepším střelcem turnaje byl vyhlášen Fernando Torres, který sice na turnaji vstřelil stejný počet branek jako pět dalších hráčů, avšak z těchto třígólových hráčů odehrál na turnaji nejméně času (190 minut).\n\n\n\n"}
{"id": "223898", "url": "https://cs.wikipedia.org/wiki?curid=223898", "title": "Altostratus", "text": "Altostratus\n\nAltostratus (As) je frontální oblak, jehož horizontální rozměry jsou stovky až tisíce kilometrů a vertikální rozměry v řádech stovek metrů. Je složený z vodních kapek a ledových krystalků. Z oblaku mohou vypadávat srážky, hlavně v chladné části roku. Při průletu skrze oblak As při teplotě vzduchu mezi 0 až -12 °C se na povrchu letounu utváří zpravidla mírná až silná námraza.\n\nTento oblak je definován jako šedavá či namodralá oblačná plocha nebo vrstva se strukturou vláknitou nebo žebrovitou, případně bez patrné struktury, pokrývající úplně nebo částečně oblohu. Je tak tenká, že místy jsou alespoň částečně patrné obrysy slunce, které se jeví jako za matným sklem. S altostratem nejsou spojeny halové jevy. As je tmavší než Cs, ale světlejší než Ns.\n\nJedná se o oblak středního patra, tzn. obvykle se nachází ve výškách 2-6 km. Může postupně mohutnět a měnit se v druh nimbostratus. Skrze mohutnější altostratus není viditelný kotouč slunce nebo měsíce; průsvitný As s rozeznatelným sluncem nebo měsícem je translucidus, hustý As bez těchto viditelných těles nazýváme opacus. Vzhledově je As takřka vždy nebulosus, případně má jen velmi nevýraznou strukturu.\n\nOblak altostratus vzniká výstupným pohybem rozměrné, vlhké a stabilní vzduchové hmoty, při němž se vzduch postupně ochlazuje, až dosáhne stavu nasycení a kondenzuje vodní pára. Přitom může docházet ke vzniku srážek, které se při pozorování z určité vzdálenosti jeví někdy jen ve tvaru virga, jindy praecipitatio. Právě v případě výskytu srážek, pokud nabývají na trvanlivosti a intenzitě, dochází k postupné transformaci As na Ns.\n\nAltostratus mívá většinou nezřetelnou strukturu, vypadá jako jednolitá šedavá plocha. Může však mít zvlněný tvar (undulatus), což je důsledek střihu větru v hladinách výskytu As. Jindy může být As poněkud rozdrobený a nabývat tvaru fibratus. Dokonce přes některé části oblaku může být i patrná obloha. Když je As takto tvarovaný a roztrhaný, znamená to zpravidla přibližování slábnoucí teplé fronty, případně výškové teplé fronty v systému okluze.\n\nAltostratus bývá smíšený oblak; obsahuje ledové částice i vodní kapky, často přechlazené. Ledové krystalky jsou tím větší, v čím menší výšce v oblaku se vyskytují, ale v nejspodnější části oblaku, blízko základny, se opět jejich velikost snižuje. Letecký průzkum oblaku prokázal výskyt halových jevů, viditelných z letadla při letu blízko horního okraje oblaku. Tak se mohou projevovat jen šestihranné ledové krystalky. Ovšem v nižších výškách už tyto šestiboké krystaly chyběly a byly nahrazeny sloučenými útvary bez pravidelné struktury.\n\nOblak As se vyskytuje nejčastěji na přibližující se teplé či okluzní frontě. Často roste jeho vertikální mohutnost za výskytu srážek, může se transformovat do oblaku Ns. V některých případech ale může As provázet také oblak cumulus congestus nebo cumulonimbus na studených frontách. Vzácně se tento oblak vyskytuje jako radiatus, undulatus nebo duplicatus. Rovněž jsou vzácné případy mamma, zejména když dochází k transformaci As na Ac. Při výskytu srážek se pod oblakem někdy utváří průvodní pannus. As často vzniká transformací z Ac, tzn. je to altostratus altocumulogenitus, kdy dochází ke spojování menších částí Ac do souvislé vrstvy. Pokud se postupně rozestírá střední část bouřkového Cb do výsledné rozsáhlé vrstvy, může vzniknout altostratus cumulonimbogenitus. Mutací vertikálně sílícího cirrostratu rovněž může vzniknout As cirrostratomutatus — k tomu dochází, pokud se přibližuje např. tlaková níže nebo fronta. Opačným procesem, když se tlaková níže vyplňuje nebo postupující fronta slábne, může se ztenčovat původní nimbostratus a přeměnit se na altostratus, který se pak nazývá altostratus nimbostratomutatus.\n\n"}
{"id": "223899", "url": "https://cs.wikipedia.org/wiki?curid=223899", "title": "Seznam moldavských spisovatelů", "text": "Seznam moldavských spisovatelů\n\n\n\n\n\n\n\n\n\n\n"}
{"id": "223902", "url": "https://cs.wikipedia.org/wiki?curid=223902", "title": "Dívka na koštěti", "text": "Dívka na koštěti\n\nDívka na koštěti je pohádková filmová komedie o mladé čarodějnici Saxaně, která se ze světa pohádek dostane do světa lidí. Dílo plné filmových triků v roce 1971 natočil režisér Václav Vorlíček podle námětu a scénáře zpracovaných společně s Hermínou Frankovou a Milošem Macourkem. Film se natáčel v Pardubicích, především na ZŠ Staňkova, a v Praze.\n\nV roce 1972 byl film oceněn Cenou filmového diváka na Filmovém festivalu mladých v Trutnově. Za zvláštní filmové efekty architekt Oldřich Bosák získal v roce 1973 na mezinárodním katalánském filmovém festivalu Sitges cenu Medalla Sitges en Plata de Ley.\n\nSaxana (Petra Černocká) je mladá čarodějnice, která se svému řemeslu teprve učí v čarodějnické škole. Když jednoho dne zůstane po škole na 300 let, pomocí Lexikonu kouzel se na 44 hodin přenese do světa lidí, kde svými různě zdařilými kouzly nadělá spoustu zmatků. Postupně se zamiluje do Honzy (Jan Hrušínský), a proto se do pohádkové říše nechce vrátit. Od návratu ji může zachránit jen vypití odvaru z babského ucha, které usilovně hledá. Neví, že babským uchem je ve skutečnosti míněna šalvěj přeslenitá, a hledá skutečné lidské babské ucho. Jejího úsilí využijí tři darební spolužáci v čele s Miky Rouskem (Jan Kraus) a zmocní se Lexikonu kouzel, který Saxana s Honzovou pomocí přinesla z pohádkové říše. Nakonec vše dobře dopadne, protože Saxana náhodou zjistí, co vlastně je babské ucho, a na poslední chvíli se jí podaří odvar vypít. S Honzou zůstane ve světě lidí.\n\nVolné pokračování s názvem \"Saxána a Lexikon kouzel\" mělo premiéru 15. září 2011.\n\nVozidla z filmu byla vystavena na Automobilové klenoty 2019. \n\n"}
{"id": "223903", "url": "https://cs.wikipedia.org/wiki?curid=223903", "title": "Großschweidnitz", "text": "Großschweidnitz\n\nGroßschweidnitz ( ) je obec v Německu, v Sasku, v Horní Lužici v zemském okrese Zhořelec, poblíž hranic s Českou republikou, u města Löbau. Má obyvatel. Mezi významné památky patří kamenný železniční viadukt dlouhý 150 metrů a vysoký dvacet metrů, který byl postaven mezi lety 1846 až 1848.\n\n"}
{"id": "223907", "url": "https://cs.wikipedia.org/wiki?curid=223907", "title": "Prachovec", "text": "Prachovec\n\nPrachovec je sedimentární hornina, zpevněný ekvivalent prachu, přičemž částice velikosti prachu se na složení horniny podílejí minimálně dvěma třetinami. \n\nV opačném případě se takové horniny nazývají kalovce (2/3 až 1/3 prachových částic), nebo jílovce (méně než 1/3 prachových částic z celého objemu horniny). Vyskytují se ve všech sedimentárních oblastech (od vysokohorských jezer až po mořské příkopy), v různých klimatických podmínkách (od polárních oblastí po džungle) a ve všech geologických obdobích (od archaika až po současnost). Metamorfózou prachovců vznikají břidlice, s pokračujícím stupněm přeměny se tvoří fylity.\n\nDůležitým identifikačním znakem prachových hornin je jejich barva, která závisí hlavně na oxidačním stupni železa. Červená až fialová barva indikuje výskyt železitých (Fe) kationtů, zelené odstíny naopak železnaté (Fe) kationty. Všeobecně se výskyt železitých kationtů váže na kontinentální (terestrická) prostředí, železnaté kationty se vyskytují v mořských prostředích.\n\nNejčastěji je textura prachovců vrstevnatá, ale vyskytují se i masívní textury (hlavně při sedimentaci z hustých proudů). V jemnozrnných sedimentech se často vyskytují konkrece (kalcitové, sideritové, pyritové, křemité a fosfátové), ty vznikají buď těsně po uložení, nebo později, při litifikaci.\n"}
{"id": "223908", "url": "https://cs.wikipedia.org/wiki?curid=223908", "title": "Steinigtwolmsdorf", "text": "Steinigtwolmsdorf\n\nSteinigtwolmsdorf je obec v Německu, v Sasku, v zemském okrese Budyšín, u hranic s Českou republikou, poblíž Bukové hory, nejsevernějšího místa České republiky. Obec má obyvatel.\n\nObec Steinigtwolmsdorf se skládá z částí Steinigtwolmsdorf, Ringenhain a Weifa.\n\n\n"}
{"id": "223913", "url": "https://cs.wikipedia.org/wiki?curid=223913", "title": "Metalicita", "text": "Metalicita\n\nMetalicita v astronomii vyjadřuje, jaký je v dané hvězdě nebo jiném systému obsah těžších prvků vzhledem k obsahu vodíku a helia. Metalicita se však nemusí zjišťovat jen u hvězd, i když toto je nejčastější – má smysl mluvit i o metalicitě hvězdokup, galaxií nebo i celého vesmíru.\n\nPojem metalicita svádí k představě, že se jedná jen o množství kovových prvků. V astronomii se však v tomto významu za „kovy“ považují všechny prvky mimo vodíku a helia, tedy například i nekovy kyslík nebo uhlík.\n\nVzhledem k tomu, že prakticky všechny tyto těžší prvky vznikly až při vývoji hvězd, vyjadřuje jejich zastoupení stáří daného systému. Například nejstarší hvězdy jsou hvězdy takzvané populace III a jsou složeny prakticky jen z vodíku a helia. Mladší hvězdy patří k populaci II a naše Slunce patří k nejmladší generaci hvězd populace I, a proto obsahuje poměrně velké množství těžších prvků. \n\nMetalicita Slunce je přibližně 1,6 hmotnostních %. V Galaxii roste metalicita směrem k jejímu centru.\n"}
{"id": "223916", "url": "https://cs.wikipedia.org/wiki?curid=223916", "title": "Slovinské Alpy", "text": "Slovinské Alpy\n\nSlovinské Alpy jsou nejvýznamnějším pohořím Slovinska, které na území zasahují na severu státu. Na relativně malé ploše najdeme 210 vrcholů převyšujících hranici 2 000 m, 24 z nich je vyšších 2 500 m. Nejvyšší horou Slovinských Alp je Triglav - 2 864 m, který je zároveň nejvyšším vrcholem Slovinska.\n\nGeologicky se jedná o vyzdvižené kry zvrásněných triasových vápenců a břidlic na paleozolickém podkladě. Slovinské Alpy vykazují četné stopy bývalého mohutného zalednění.\n\nSlovinský Alpský systém se dá rozdělit do čtyř základních horských skupin - nejnižší Pohorje (Črni vrh - 1 543 m) a Kozjak (Košenjak - 1 522 m), na hranici s Rakouskem protáhlý, více než 120 km dlouhý hřeben Karavanek (Stol - 2 236 m). Dále jsou to malé ale vysoké Savinjské a Kamnické Alpy (Grintovec - 2 558 m) a nejvyšší pohoří Slovinska Julské Alpy (Triglav - 2 864 m). Na východě přechází alpský systém do Panonské pánve, na jihu začíná bez zřetelné hranice Dinárský horský systém.\n\nNejvětší a nejdelší slovinskou řekou je Sáva. Vzniká soutokem Sávy Bohinjky a Sávy Dolinky, vyvěrajících v Julských Alpách. Protéká napříč celým územím státu od severu na jihovýchod. Druhou významnou řekou je Soča na západě Slovinských Alp. Pramení rovněž v Julských Alpách nedaleko hory Jalovec. Soča se vyznačuje velmi čistou vodou. Slovinsko má velký počet jezer ledovcového původu, která jsou však spíše menších rozměrů. V Alpách jich nalezneme 19. Největší je Bohinjské jezero (3,5 km²) a Bledské jezero (1,5 km²).\n\nNa většině Slovinského území převládá kontinentální podnebí s velkými teplotními rozdíly. (červenec 23°C, leden -1 °C). Severní části Slovinska ovládá horské podnebí s krátkými léty a dlouhými zimami. Důležitým alpským větrem je „fén“, který zvyšuje teplotu v horách. Julské Alpy jsou nejdeštivějším pohořím v celém alpském oblouku. Nejvíce seismických otřesů je zaznamenáno v alpské oblasti (17 % ze všech seismických pohybů v zemi).\n\nVzhledem ke značné členitosti terénu se uplatňuje výšková pásmovitost. Nížiny v povodí Sávy a Drávy zaujímá do výše 200 m n. m. stepní pásmo. Jedná se o zemědělsky využívanou oblast. Najdeme zde však i lužní lesy typickým porostem dubu a buku. Ve výši kolem 1 000 m n. m. již převládají pouze buky, které střídají ve vyšších polohách jehličnany. Čistě jehličnaté lesy najdeme ve výši nad 1 700 m n. m. Nejbohatší oblastí s výskytem mnoha endemických druhů je Triglavský národní park (modré hořce, julský mák, zvonek Zoissův a další). Ve vyšších polohách Slovinských Alp se rozkládá alpinské a subalpinské pásmo s bohatými porosty kleče, jalovce a pěnišníků. V horách a podhorských lesích jsou hojné stavy jelení zvěře a divokých prasat. Ve skalnatých částech hor je běžný kozorožec a kamzík.\n\nNa území Slovinských Alp se nalézá pouze jedno území se statusem národního parku. Je jím Triglavský národní park. Svou rozlohou patří mezi plošně největší chráněná území v Alpách. Zahrnuje prostor s výškou 180 - 2 800 m (Tolminska korita – 180 m, Triglav - 2 864 m), dvě třetiny parku jsou nad hranicí lesa. Hlavním cílem ochrany je zachování neporušené přírody velehorského celku a původní vegetace a fauny. Park byl vyhlášen v r. 1961 a to zprvu jen o rozloze 2 000 ha. 27. 5. 1981 bylo území rozšířeno na dnešních 83 807 ha (4 % území celého Slovinska). Správa národního parku je v Bledu. Status přírodní park má ve Slovinských Alpách oblast Logarska dolina.\n\nPlaninarstvo znamená ve slovinštině vysokohorská turistika a ta zde má dlouhou a bohatou historii. V roce 1893 zde byl založen první alpský spolek a v roce 1895 začal pro všechny příznivce hor vycházet časopis \"Planinski vestnik\". První horské chaty jsou ve slovinských Alpách stavěny od roku 1894. První chata založená Čechy, byla Češka koča na Spodnjih Ravneh. Toto stylové stavení nacházející se v Kamnicko-Savinjských Alpách pod horou Jezerska Kočna, vybudovali členové pražské sekce SPD (\"Slovinsko planinarsko družstvo\") v čele s Bohuslavem Frantou a Karlem Chodounským. V těchto letech začaly vycházet první turističtí průvodci a mapy. Výraznou osobností mezi slovinskými horolezci byl Julius Kugy, který se zapsal do historie slovinských Alp mnohými prvovýstupy a svou láskou k tomuto kraji. V roce 1949 byla zpřístupněna první dálková trekingová trasa v Alpách - \"Slovenska planinarska pot\", měřící až 800 km a spojující Maribor a přímořským sídlem Ankaran. V současnosti má SPD kolem 90 000 členů (zhruba každý 20. Slovinec).\n\n\n"}
{"id": "223919", "url": "https://cs.wikipedia.org/wiki?curid=223919", "title": "Pátá křížová výprava", "text": "Pátá křížová výprava\n\nPátá křížová výprava byla vyhlášena roku 1213 papežem Inocentem III. a trvala od roku 1217 do roku 1221. Jejím cílem bylo zaútočit na mocenské centrum dynastie Ajúbovců, Egypt a osvobodit od nich obsazenou Svatou zemi a Jeruzalém.\n\nNa jaře roku 1213 vydal papež Inocenc III. bulu, \"Quia maior\", která svolávala veškeré křesťanstvo k nové křížové výpravě. Evropští králové však byli plně zaměstnáni bojem mezi sebou. V té době však Inocenc III. jejich pomoc nežádal, protože předchozí křížová výprava, kterou vedli králové (Druhá křížová výprava) skončila fiaskem. Papež nařídil začít s náboženskými průvody, kázáním a modlitbami, aby pro svou věc získal prostý lid, nižší šlechtu a rytíře.\n\nZpráva o nové křížové výpravě byla ve Francii kázána Robertem z Courçonu, nicméně na rozdíl od ostatních křížových výprav neměla tato informace ve Francii velký ohlas a k výpravě se mnoho francouzských rytířů, kteří měli stejně plné ruce práce s Albigenskou křížovou výpravou proti heretickým katarům, nepřipojilo. V roce 1215 papež svolal Čtvrtý lateránský koncil, kde spolu s jeruzalémským patriarchou Raoulem de Mérencourtem mezi ostatními církevními záležitostmi probírali také znovuobnovení křesťanského panství ve Svaté zemi. Inocenc III. chtěl, aby nová výprava byla pod plným dohledem papežství, stejně jako byla první křížová výprava, a aby se nevymkla kontrole jako čtvrtá křížová výprava, kdy ji zneužili Benátčané k dobytí Konstantinopole. Papež v roce 1216 pro křižáky naplánoval setkání v Brindisi a zakázal obchod s muslimy k zajištění ochrany křižáckých lodí a zbraní. Každý křižák mohl přijmout odpustek, ten ale mohl přijmout rovněž člověk, který křižákům finančně nebo jinak vypomohl, ale sám se výpravy neúčastnil.\n\nZprávu o nově chystané křížové výpravě přinesl do německých oblastí Oliver z Cologne. Císař Fridrich II. Štaufský se s ním zkusil spojit v roce 1215. Fridrich II. byl ten poslední monarcha, se kterým by se chtěl Inocenc III. spojit, jak se papežství vůči němu nechalo slyšet. V roce 1216 však Inocenc III. zemřel a jeho nástupce Honorius III. Fridricha II. z účasti vyškrtl a místo něj začal vyjednávat s rakouským vévodou Leopoldem VI. a uherským králem Ondřejem II.\n\nV roce 1217 opustila evropská armáda hlavní město Jeruzalémského království, Akkon a spojila se s vojsky kyperského krále Huga I., jeruzalémského krále Jana z Brienne a antiochijským knížetem Bohemundem IV., aby zahájili útok na Ajúbovce v Sýrii.\n\nV Jeruzalémě obránci preventivně rozebrali zdi a opevnění města, aby křižáci po jeho obsazení nebyli schopni Jeruzalém ubránit. Muslimové poté uprchli z města, ze strachu z opakování masakru, který se odehrál po dobytí města křižáky po první křížové výpravě v roce 1099. Nicméně Ajúbovci se o boj nezajímali a když ani žádná ofenzíva nepřicházela, Ondřej II., Bohemund IV. a Hugo I. se v roce 1218 vrátili domů.\n\nPozději v roce 1218 dorazil Oliver z Cologne společně s novou německou armádou a hrabě Vilém s holandskými, vlámskými a frískými posilami. S Leopoldem VI. a Janem z Brienne naplánovali útok na egyptskou Damiettu. Aby plán měl větší naději na úspěch, tak se křižáci spojili s ikonyjským sultánem Keykavem I. Ten zaútočil na Ajúbovce v Sýrii a uvolnil tak křižáků cestu k útoku na Damiettu.\n\nV červnu 1218 začali křižáci s obléháním Damietty a navzdory odporu nepřipraveného sultána Al-Adila, tak věž, která stála venku za městem padla 25. srpna. Dobýt samotné město už bylo složitější, protože nemoci způsobily křižákům citelné ztráty, mezi mrtvými byl i Robert z Courçonu. Al-Adil zatím také zemřel a jeho místo zaujal Al-Kámil. Mezitím Honorius III. vyslal v roce 1219 Pelagia Galvaniho jako nového vůdce křížové výpravy. Al-Kámil se pokoušel s křižáky vyjednávat o míru. Navrhl křižákům, že jim přenechá Jeruzalém, pokud od obléhání Damietty ustoupí, ale Pelagio jeho nabídku nepřijal. Poté, co to samé slyšel hrabě Vilém Holandský, opustil se svými bojovníky křižácký tábor a odplul domů. V srpnu nebo září přijel do křižáckého ležení František z Assisi a přešel kázat k Al-Kámilovi. V listopadu křižáci oslabili sultánovy síly a mohli tak konečně obsadit přístav.\n\nOkamžitě po dobytí města začali o kontrolu nad ním mezi sebou bojovat papežské a světské zájmové skupiny. Novým pánem města se v roce 1220 prohlásil Jan z Brienne. Pelagio Galvani toto nepřijal a Jan se po roce vrátil do Akkonu. Pelagio doufal, že římský císař Fridrich II. přitáhne s čerstvými posilami, ten to však nikdy neudělal; namísto toho, po roce nečinnosti a nezájmu o situaci v Sýrii i Egyptě, se Jan z Brienne do Damietty vrátil, a křižáci v červenci 1221 vytáhli směrem na Káhiru.\n\nV tuto dobu byl již Al-Kamil schopen spojit se se syrskými Ajúbovci, na které neustále útočil sultán Keykavus I. Křižácký pochod na Káhiru byl katastrofální; řeka Nil se vylila z břehů před křižáky a zastavila tak jejich postup. Suchý kanál, který křižáci před tím překonali byl nyní zaplavený a odřízl armádě ústupovou cestu. Zásobování vázlo a křižáci byli nuceni zahájit ústup. Vrcholem byl noční útok Al-Kamilových vojáků, který měl za následek obrovské ztráty mezi křižáky, a velitel Pelagio Galvani nakonec kapituloval.\n\nPodmínky této kapitulace stanovovaly, že se Damietta vydá do rukou Al-Kamilovi výměnou za propuštění zajatých křižáckých bojovníků. Al-Kamil souhlasil s osmiletým mírem, který mu Evropané nabídli, a také s navrácením kusu pravého kříže (který, jak se později ukázalo, Al-Kamil nevlastnil).\n"}
{"id": "223924", "url": "https://cs.wikipedia.org/wiki?curid=223924", "title": "Gaius Gracchus", "text": "Gaius Gracchus\n\nGaius Sempronius Gracchus (154 př. n. l. – 121 př. n. l.) byl římský politik a mladší bratr Tiberia Graccha, s nímž sdílel podobný osud. Gaius stejně jako Tiberius zastával reformní politický program hnutí populárů (\"populares\"). Odpor optimátů (\"optimates\") – konzervativních sil v římském senátu – vůči jeho politice ho však nakonec stál vlastní život.\n\nGaius se narodil v roce 154 př. n. l. jako syn Tiberia Sempronia Graccha staršího (jenž v témže roce zemřel) a jeho manželky Cornelie Africany. Ačkoliv nenáleželi k patricijům, patřili Gracchové k politicky nejprominentnějším rodinám v Římě, jednak díky svému bohatství a jednak díky příbuzenským vazbám. Gaius byl vychováván svou matkou, Cornelií Africanou, velice ctihodnou a zásadovou římskou matrónou, která byla dcerou slavného vojevůdce Scipiona Africana staršího. Gaiova sestra se provdala za jiného významného římského generála, Scipiona Aemiliana.\n\nGaiova vojenská kariéra započala během numantské války, ve které sloužil jako vojenský tribun ve štábu svého švagra. Jako velmi mladý muž si dobře všímal politických zmatků, rozpoutaných při pokusu jeho bratra Tiberia prosadit pozemkovou reformu. V roce 133 př. n. l. byl Tiberius zabit na Kapitolu během potyčky se svými politickými nepřáteli, vedenými Publiem Corneliem Scipionem Nasicou, bratrancem Gracchů. Po jeho smrti se Gaius stal dědicem veškerého rodinného majetku. Další události prokázaly, že zdědil rovněž bratrovy politické názory.\n\nSvoji kariéru politika Gaius zahájil v roce 126 př. n. l., kdy působil jako quaestor u konzula Lucia Aurelia Oresta na Sardinii. Po několika málo klidných letech, byl Gaius v roce 123 př. n. l. zvolen v Římě tribunem lidu, kterýžto úřad před ním vykonávali všichni jeho předkové. Optimáti záhy pochopili, že se jim na obzoru rýsují nové potíže. Gaius byl oddán podobným myšlenkám jako Tiberius, měl však dostatek času poučit se z bratrových chyb. Jeho program proto nezahrnoval pouze agrární reformu, díky které měla být bohatými nelegálně nabytá půda přerozdělena ve prospěch chudých, ale také zákon, jehož cílem byla regulace ceny obilí. Rovněž usiloval o omezení počtu let a tažení, po něž museli římští občané sloužit ve vojsku. Také chystal reformu soudů, trestání nelegálního nabývání majetku členy senátu, zákon zaměřený na zřízení poroty, která by posuzovala obvinění z korupce a jejíž členové by nebyli vybíráni z řad senátorů, nýbrž z jezdců (\"equites\"). Dále navrhoval přiznat římské občanství italským kmenům, které stály již po mnoho desetiletí věrně po boku Říma. Tím vším si ale proti sobě popudil vlivné senátory.\n\nV roce 122 př. n. l. se Gaius v rozporu s ústavou ucházel podruhé o úřad tribuna lidu, který posléze získal díky drtivé podpoře římských nižších vrstev. V průběhu tohoto roku pokračoval v uskutečňování svých reforem, současně se ale musel vypořádávat se vzrůstajícím odporem senátu. Gaius se spolu s Marcem Fulviem Flaccem pokusil získat třetí tribunát v řadě, ovšem tentokrát neuspěl. V následujícím roce mu proto nezbývalo než přihlížet, jak nově zvolení konzervativní konzulové Quintus Fabius Maximus a Lucius Opimius postupně ruší všechny jeho zákony. Aby předešel úplnému zničení svého díla, rozhodl se Gaius podporovaný Flaccem neuznat výsledky voleb. Poté se oba chopili zbraní, načež se pokusili vynutit si svoji volbu násilím. Nato je senát prohlásil za nepřátele republiky a odsoudil k smrti. Flaccus byl pak zavražděn vlastním synem, avšak Gaiovi se podařilo za doprovodu svého věrného otroka Filokrata uniknout. Vědom si bezvýchodnosti své situace však Gaius podal Filokratovi svůj meč a poté mu přikázal, aby ho zabil. Když tak otrok učinil, proklál se nad tělem svého mrtvého pána i on. Jeden z Gaiových nepřátel oddělil jeho hlavu od těla. Tu prý poté vzal Opimiův klient Septimuleius, naplnil jí roztaveným olovem a donesl jí Opimiovi. Ten mu za ní vyplatil sedmnáct liber zlata, neboť přesně tolik hlava nebohého Gaia Graccha vážila. Po jeho smrti bylo prý zabito kolem 3000 mužů, podezřelých z podpory jeho reformám, a jejich majetek byl zkonfiskován.\n\nGaius Gracchus se oženil s Licinií Crassou, druhou dcerou Publia Licinia Crassa (konzula v roce 133 př. n. l.). Z jejich manželství vzešly dvě děti – syn a dcera. Jméno a další osud chlapce není znám. Jejich dcera, Sempronia Gracchae (žila zhruba mezi léty 123 př. n. l. až 63 př. n. l.), zdědila později veškerý majetek rodiny Gracchů a provdala se za Marca Fulvia Flacca Bambalia, syna Gaiova politického spojence Marca Fulvia Flacca. Jejich jediným dítětem byla Fulvia Flacca Bambala, která byla manželkou několika římských politiků, včetně Publia Clodia Pulchra a Marca Antonia.\n\n\n"}
{"id": "223928", "url": "https://cs.wikipedia.org/wiki?curid=223928", "title": "Druhá republika (rozcestník)", "text": "Druhá republika (rozcestník)\n\nNa světě existovalo či existuje několik druhých republik:\n"}
{"id": "223931", "url": "https://cs.wikipedia.org/wiki?curid=223931", "title": "Antonov An-30", "text": "Antonov An-30\n\nAntonov An-30 ( a : Антонов Ан-30; v kódu NATO: Clank) je sovětský dvoumotorový turbovrtulový letoun pro plnění úkolů letecké kartografie.\n\nAn-30 konstrukčně vychází z typu Antonov An-24T. Oproti svému předchůdci má změněnou přední část trupu, která je bohatě prosklená a zvýšenou letovou palubu. Poprvé vzlétl v roce 1974 a celkem bylo vyrobeno 123 kusů.\n\nMimo své původní určení kartografického letadla je An-30 také využíván (Bulharskem, Českem, Ruskem a Ukrajinou) při kontrolních letech v rámci smlouvy \"Open Skies\".\n\nAn-30 je ve verzi An-30M používán jako letoun pro kontrolu počasí.\n\n\nPodle \"Jane's All The World's Aircraft 1988-89\" a \"AČR\"\n\n\n\n\n\n\n"}
{"id": "223936", "url": "https://cs.wikipedia.org/wiki?curid=223936", "title": "CONCACAF", "text": "CONCACAF\n\nConfederation of North, Central American and Caribbean Association Football známá pod zkratkou CONCACAF je hlavní řídící organizací severoamerického fotbalu, futsalu a plážového fotbalu. Je jednou ze šesti kontinentálních konfederací pod FIFA. Sdružuje 41 národních fotbalových asociací z celé Severní, Střední Ameriky a Karibiku. Navíc jsou členy i tři jihoamerické asociace – Guyana, Surinam a Francouzská Guyana, které by jinak byly členy CONMEBOL, ale v CONCACAF jsou z historických a kulturních důvodů.\n\nAsociace CONCACAF byla založena 18. září 1961 v Mexico City poté, co se sloučily dosavadní asociace NAFC (Severoamerická asociace) a CCCF (Středoamerická asociace). Mezi její hlavní úkoly patří pořádání pořádání soutěží pro národní týmy a celosvětadílových soutěží pro kluby. Má také na starost kvalifikaci na mistrovství světa ve fotbale na svém území.\n\n1:Geograficky spíše v Severoamerické zóně, ale člen CFU.\n2:Jihoamerická země, ale člen CONCACAF.\n3:Plný člen CONCACAF, ale nečlen FIFA.\n\n\n\n\n\n\n\n\n\n"}
{"id": "223946", "url": "https://cs.wikipedia.org/wiki?curid=223946", "title": "Koschuta", "text": "Koschuta\n\nMasiv Koschuta (Košuta) je nejmohutnější a nejdivočejší hřeben v pohoří Karavanky. Přesně po hřebeni Koschuta prochází rakousko – slovinská hranice. Jeho délka je kolem 10 km a je v něm 9 samostatných vrcholů vyšších 2000 m. Nejvyšší vrchol hřebene je v \"Košutnikov Turm\" (2136 m n. m.). Vrcholy jsou odděleny poměrně mělkými sedly. Severní strana prudce padá v strmých stěnách do Rakouska a vytváří tak zlom o výšce až 600 metrů. Jižní svahy pozvolna klesají na Slovinskou stranu k planinám do výše kolem 1500 m.\n\nPo celé délce hřebene vede značená turistická cesta. Je to orientačně složitější, avšak technicky snadná túra. Přechod nejskalnatější části Macesje – Breitwand je zajištěn ocelovým lanem. Na vrchol \"Košutnikov Turm\" vede z Rakouska nová zajištěná cesta. Samotný přechod hřebene je časově náročný (kolem 10 hodin) a tak je vhodné ho rozdělit do dvou dní.\n\n\n\nPůvodní chata z r. 1927 byla, jako ostatně většina chat v oblasti zapálena za války partyzány, aby objekt nepadl do rukou fašistů. Chata byla v r. 1948 znovu postavena o něco níže znovu. Poslední rekonstrukce proběhla v r. 1983. Chata má 38 lůžek.\n"}
{"id": "223949", "url": "https://cs.wikipedia.org/wiki?curid=223949", "title": "Kostel svatého Jana Křtitele (Paštiky)", "text": "Kostel svatého Jana Křtitele (Paštiky)\n\nKostel sv. Jana Křtitele se nachází v malé vesničce Paštiky v jižních Čechách, dva kilometry severovýchodně od města Blatná.\n\nByl vystavěn v letech 1747–1753 na místě někdejšího kostelíka podle plánů barokního mistra Kiliána Ignáce Dientzenhofera. Vnitřní výzdoba, ve stejném slohu jako exteriér stavby, je dílem řezbáře Ferdinanda Ublakera a malíře J. V. Spitzera také z poloviny 18. století.\n\nJde o jednolodní stavbu se čtvercovým kněžištěm, obojí bohatě členěno římsami a pilastry. Loď je oddělena klenutým obloukem, její zakončení tvoří kruchta s rokokovými varhanami. Nad vchodem do areálu kostela se nacházejí plastiky, tzv. „Paštická smrt“. Vnější zdi kostela s věží jsou zdobené dalšími mohutnými a bohatě členěnými římsami.\n\nU kostela se nachází hřbitov, jehož východní konec střeží brána zdobená kamennými lebkami a pohárem. Hřbitovní kaple je rovněž postavena podle Dientzenhoferových plánů, pod ní se nachází krypta. V polovině 19. století byla tato kaple upravena na rodinnou hrobku rodu Hildprandtů, pánů z Blatné.\n\nUmístění kostela v krajině na vysoké terase s dvojitým schodištěm a jeho architektura ze sklonku Dientzenhoferova života je harmonickým dílem tří význačných barokních umělců své doby.\n\nV rámci Programu záchrany architektonického dědictví bylo v letech 1995-2014 na opravu kostela čerpáno 4 570 000 Kč.\n"}
{"id": "223950", "url": "https://cs.wikipedia.org/wiki?curid=223950", "title": "Kostel svatého Jana Křtitele", "text": "Kostel svatého Jana Křtitele\n\nKostelů svatého Jana Křtitele je více. Některé mohou být zasvěceny též \"Narození\" sv. Jana či \"Stětí\" sv. Jana Křtitele:\n\n\na spoluzasvěcení:\n\n\n\n"}
{"id": "223952", "url": "https://cs.wikipedia.org/wiki?curid=223952", "title": "Pisanosaurus", "text": "Pisanosaurus\n\nPisanosaurus („Pisanův ještěr“) byl býložravý, přibližně jeden metr dlouhý a několik kilogramů vážící dinosaurus nebo spíše dinosauriform. Pohyboval se po dvou nohách a byl přizpůsoben pro velmi rychlý běh. V čelistech měl zuby tak natěsnané, že vytvářely jakési ostří. Známý je z úlomků lebky a ostatních částí těla. Objevily se názory, že pozůstatky připisované pisanosaurovi jsou ve skutečnosti jen jakousi chimérou, a tedy patří více živočichům. Patří k nejstarším dnes známým dinosaurům. Žil přibližně před 228 až 216 milióny let na území dnešní Argentiny. Při délce 1 až 1,3 metru vážil kolem 2 kilogramů. Podle jiného odhadu dosahoval tento dinosaurus hmotnosti asi 35 kilogramů.\n\nNovější výzkum ukazuje, že pisanosaurus ve skutečnosti zřejmě nebyl nejstarším ptakopánvým dinosaurem (jak bylo dlouhou dobu předpokládáno), ale spíše vývojově primitivním dinosauriformem, možná silesauridem. Tuto hypotézu potvrzuje a dále rozvíjí i další studie, podle které skupina ptakopánvých dinosaurů (\"Ornithischia\") v období triasu ještě vůbec neexistovala.\n\n"}
{"id": "223953", "url": "https://cs.wikipedia.org/wiki?curid=223953", "title": "Šešule", "text": "Šešule\n\nŠešule (\"siliqua\") patří mezi pravé suché pukavé vícesemenné plody vzniklé z cenokarpického gynecea. Je protáhlého tvaru.\n\nJe to bikarpelový (vzniklý srůstem dvou plodolistů) plod štíhlého tvaru, je rozdělen na dvě podélná pouzdra nepravou blanitou přepážkou (\"diafragma\") uchycenou v rámečku (\"replum\"), který je vytvořen ze zesílené placenty. Na rámečku jsou při obou okrajích poutkem připevněna semena.\n\nOtevírá se ve švech (místech srůstu plodolistů) dvěma chlopněmi, převážně od báze přirostlé ke stonku směrem k vrcholu, často je ukončen zobáčkem. Chlopně se oddělují od rámečku přepážky, semena ještě nějakou chvíli zůstávají připoutána k rámečku.\n\nŠešule je strukturou téměř shodná se šešulkou, ale na pohled se od sebe podstatně odlišují tvarem. Šešule je nejméně 3krát delší než širší (je hodně protáhlá, válcovitá) a šešulka je naopak nejvíce 3krát delší než širší (většinou je přibližně stejně dlouhá jako široká, je kulovitého, vejčitého nebo trojúhelníkovitého tvaru).\n\nŠešule je typickým plodem čeledě brukvovitých. Příklady:\n\n"}
{"id": "223958", "url": "https://cs.wikipedia.org/wiki?curid=223958", "title": "Oschatz", "text": "Oschatz\n\nOschatz ( též Ožice) je saské velké okresní město nazývané „Město v srdci Saska“.\n\nLeží asi 55 km východně od Lipska na železniční trati mezi Lipskem a Drážďanami.\n\nOschatzem protéká říčka Döllnitz \"(Dolenice)\", která asi po 15 km ústí v Ryzavě do Labe. Okolí je bohaté na lesy (chráněná krajinná oblast Wermsdorfský hvozd s Collmem, Dahlenské vřesoviště).\n\nPrůměrná roční teplota v Oschatzu je 8,6 °C, roční úhrn srážek 572 mm.\n\n\nZdejší místo byl osídleno před staletími. Jméno se odvozuje od starého místního slovanského názvu Oscec (Ozzec = zásek, porub, znamená totéž co Osek), přináležícího burgwardu starých Srbů a Němců situovaném v Starém Oschatzu (\"Altoschatz\").\n\n\nCísař přemýšlí nad jménem pro město na Döllnitzu a ptá se své ženy: \"„Jak bych měl to město pojmenovat?“\".\nA jeho žena odpoví: „ (miláčku)“.\n\nPůvod jména je slovanský. Základem je slovo \"Ozetsch\" (mýtit, vykácet), tedy: žít na místě, které bylo vymýceno.\n\n\n\n\nDružba Třebíče a Oschatzu byla navázána ku příležitosti oslav 750 let města Oschatzu. Součástí kulturního programu bylo dne 7. října 1988 vystoupení národopisného souboru \"Třebíčan\". Družební dohoda byla podepsána o dva dny později. Ve smlouvě se obě města zavázala vyměňovat si zkušenosti a prohlubovat vzájemnou spolupráci.\n\nRoku 2006 se Třebíč představila na saské zemské zahradní výstavě zřízením družební zahrady, složené z bludných žulosyenitových balvanů, sadových úprav, atypických laviček a kovaných symbolů města.\n"}
{"id": "223985", "url": "https://cs.wikipedia.org/wiki?curid=223985", "title": "Nepomuk (Jílovice)", "text": "Nepomuk (Jílovice)\n\nNepomuk je vesnice v jižních Čechách, patřící pod obec Jílovice, ležící nedaleko Třeboně. V roce 2011 zde trvale žilo 22 obyvatel. Hlavní část vesnice tvoří řada modernizovaných chalup postavených po jedné straně slepé cesty. Po druhé straně je hluboký les. Na severním okraji vede silnice Jílovice–Šalmanovice. Za silnicí jsou v polích řídce roztroušené usedlosti a chalupy Jiterní Vsi, zvané \"Požerov.\"\n\nPrvní písemná zmínka o vesnici pochází z roku 1790.\n\nNepomuk ani Jiterní Ves nejsou staré vesnice, vznikly zásluhou lesních dělníků až koncem 18. století. Nepomuk vznikl v katastru obce Těšínov (okres Nové Hrady) na pozemcích novohradského velkostatku hraběte Jana Nepomuka Buquoye, podle něhož byl pojmenován. Naopak Jiterní Ves vznikla na pozemcích třeboňského schwarzenberského velkostatku, v katastru obce Kramolín (okres Třeboň). Po reorganizaci státní správy byly obě osady od 1. prosince 1948 připojeny k obci Šalmanovice a k okresu Trhové Sviny. Od roku 1981 patří k obci Jílovice.\n\nDo Nepomuku patří zajímavé budovy dvou bývalých hájoven Fricovna a Radovna. Jiterní Ves měla vlastní hasičský sbor, založený v roce 1905, který si pro dvoukolovou ručně poháněnou stříkačku postavil malou hasičskou schráň se zvonicí, která je nejvýraznější stavbou osady. Vedle schráně je pomník padlých vojáků v první světové válce.\n"}
{"id": "223987", "url": "https://cs.wikipedia.org/wiki?curid=223987", "title": "Nicolae Petrescu", "text": "Nicolae Petrescu\n\nNicolae Petrescu – (25. června 1886, Bukurešť – 13. října 1954), byl rumunský filosof, sociolog a sociální antropolog, člen Rumunské akademie.\n\n"}
{"id": "223990", "url": "https://cs.wikipedia.org/wiki?curid=223990", "title": "Jezeří (zámek)", "text": "Jezeří (zámek)\n\nJezeří () je hrad přestavěný na zámek, který se nachází na svazích Krušných hor v okrese Most v Ústeckém kraji. Stojí zhruba dvanáct kilometrů jihozápadně od města Litvínova v katastrálním území osady Jezeří, která je místní částí Horního Jiřetína. Zámek stojí přímo nad Lomem ČSA, necelých 500 metrů od jeho hrany.\n\nZámek v majetku České republiky je od roku 1963 chráněn jako kulturní památka a jeho správu zajišťuje Národní památkový ústav. Je přístupný veřejnosti.\n\nPůvodní hrad \"Eisenberk,\" doslova Železná hora, nechal postavit mezi lety 1355 a 1365 Nevlas ze Rvenic, který předtím sídlil na tvrzi v Albrechticích. Nevlasovi synové Bušek a Nevlas hrad před rokem 1407 prodali Petrovi z Perče. Dalším majitelem byl v letech 1410–1413 Albrecht starší z Kolovrat. Od roku 1416 je jako majitel hradu udáván Jan Smolík ze Slavic.\n\nPo Janu Smolíkovi hrad převzal Zikmund ze Slavic, který na něm sídlil ještě roku 1451. Po něm se pánem hradu stal Kunz z Kaufunku, který roku 1455 unesl ze saského hradu Altenburk syny kurfiřta Fridricha II. Při útěku byl Kunz zraněn, zajat a o několik dní později ve Freibergu za porušení zemského míru a zákeřný přepad sťat. Král Jiří z Poděbrad poté z obavy před saským útokem na Jezeří, kde žila Kunzova manželka a děti, hrad raději obsadil.\n\nV roce 1459 se držitelem hradu stal opět Zikmund ze Slavic. Zikmundovým pravděpodobným synem byl Petr ze Slavic připomínaný na Jezeří roku 1481. Zemřel před rokem 1493 a panství připadlo jeho nezletilým potomkům, ke kterým patřili Hanuš, Zikmund a Jiří ze Slavic. Majetek za ně spravoval strýc Smil. Hrad později získal Zikmund ze Slavic, který jej roku 1513 odkázal svému švagrovi Mikuláši Hochhauserovi z Hochhazu. Mikuláš nechal roku 1549 starý hrad přestavět na renesanční zámek. Mikulášovi synové Jiří a Petr se o dědictví po otci okolo roku 1565 rozdělili tak, že Jiřímu připadly Albrechtice, zatímco Petrovi zůstalo Jezeří. Také Petr měl dva syny. Zámek okolo roku 1588 připadl Václavovi z Hochhazu, který jej ale kvůli neshodám prodal bratrovi Mikulášovi. Václav se roku 1596 zúčastnil vojenského tažení do Uher, kde u Egeru později zemřel v boji. Mikuláš na konci šestnáctého století prodal Jezeří svému starému strýci Jiřímu z Hochhazu na Albrechticích a Velemyšlevsi, který zemřel roku 1602. Jezeřské panství po něm zdědil syn Jan Mikuláš z Hochhazu uváděný na zámku v roce 1605.\n\nJanu Mikuláši Hochhauserovi bylo v roce 1623 jezeřské a hliňanské panství zkonfiskováno za účast na stavovském povstání. Oba statky získal od císaře do zástavy za půjčku deseti tisíc zlatých Vilém mladší Popel z Lobkovic. K Jezeří tehdy patřily hospodářský dvůr, vinice, vesnice Albrechtice, Horní a Dolní Jiřetín, Čtrnáct Dvorců, panství Velemyšleves, Hrušovany, Hliňany a polovina Hořan. Vilém je ještě rozšířil o Nové Sedlo nad Bílinou a v roce 1627 nechal zámek barokně upravit. V únoru roku 1646 na zámku vypukl rozsáhlý požár, který zničil všechny budovy s výjimkou čeledníku a konírny. Škody byly v nejnutnějších případech provizorně opraveny, ale vrchnost se odstěhovala na zámek v Novém Sedle. Vilém zemřel na počátku ledna roku 1647, a panství zdědil František Vilém Popel z Lobkovic. Jeho syn Ferdinand Vilém z Lobkovic nechal roku 1696 zámek Jezeří znovu vybudovat v barokním stylu.\n\nPo smrti Viléma Ferdinanda Popela zámek převzal Oldřich Felix Popel z Lobkovic, za nějž dne 25. září 1713 opět vyhořel. Ohněm způsobená škoda dosáhla výše 30 398 zlatých, nicméně zámek byl znovu barokně obnoven. Oldřich neměl děti, a proto ze svého majetku učinil svěřenství, které po Oldřichově smrti roku 1722 získal Jiří Kristián Lobkovic, zakladatel mělnické větve rodu. Ten Jezeří využíval jen jako lovecký zámek a roku 1752 jej prodal knížeti Ferdinandu Filipovi z Lobkovic. Význam zámku znovu vzrostl až za jeho syna Josefa Františka Maxmiliána z Lobkovic.\n\nJezeřské panství (resp. panství Nové Sedlo – Jezeří bylo bohaté a rozsáhlé. Do roku 1848 k němu patřila městečka Ervěnice, Strupčice a 21 vsí. Vedle zemědělství a lesnictví mělo velký význam již v 18. století průmyslové podnikání: pivovar, vápenky, cihelny a již tehdy těžba hnědého uhlí v Pohlodech u Jirkova. Toto panství bylo při pozemkové reformě po vzniku Československa rozparcelováno a Lobkovicům zůstalo pět dvorů.\n\nKonec 18. a začátek 19. století přinesl stavební a kulturní rozvoj zámku. Od roku 1802 bylo v provozu zámecké divadlo, vznikla zámecká myslivecká kapela, vystupoval zde i eisenberský pěvecký sbor. Na koncerty v zámeckém parku se sjíždělo mnoho hostů ze širokého okolí, významným návštěvníkem byl Johann Wolfgang von Goethe. Kromě něj na zámku pobývalo a navštěvovalo ho mnoho dalších významných osobností. Ludwig van Beethoven byl blízkým přítelem knížete Josefa Františka Maxmiliána z Lobkovic, vlastnícího a spravujícího zámek v období jeho největšího rozkvětu na začátku 19. století. Slavná Beethovenova \"Symfonie č. 3 Eroica\" měla v zámeckém divadle soukromou premiéru, stejně tak oratorium Josepha Haydna \"Stvoření\". Tímto výčet významných umělců, kteří navštívili Jezeří nebo zde přímo působili, nekončí. Z dalších lze uvést především skladatele Christopha Willibalda Glucka či bratry Pavla a Antonína Vranické. Kromě péče o zámek věnovali Lobkovicové velkou pozornost i jeho okolí. Pro nedostatek místa se květinová zahrada s parterem nacházela na vyvýšené terase u zámku, zatímco anglický park byl vytvořen pod zámeckým návrším a v roce 1838 měl rozlohu padesát hektarů. Jen zbytky tohoto parku se dochovaly a jsou chráněny před těžbou uhlí. Nad zámkem se nacházela obora. V bývalém parku stojí zřícena lobkovické hrobky postavené po roce 1753 zřejmě A. Altomontem. V roce 1805 byla postavena zámecká kaple Bolestné Panny Marie.\n\nBěhem druhé světové války byl majetek Lobkovicům zabaven, protože poslední majitel Max Lobkowicz byl vyslancem československé vlády v Londýně. Na zámku byla zřízena pobočka koncentračního tábora Flossenbürg, ve které bylo v době zřízení umístěno pracovní komando 96 mužů. Strážný oddíl SS zde navíc hlídal zajaté vyšší důstojníky především z Francie. Patřili mezi ně například Pierre de Gaulle, bratr pozdějšího francouzského prezidenta Charlese de Gaulla nebo lékař Bernard Ménétrel.\n\nPo roce 1948 byl zchátralý zámek znárodněn a sloužil různým účelům. Od roku 1950 ho využívala vojenská posádková správa Chomutov, během jejíhož působení došlo k utilitárním úpravám interiérů a zničení zbývajícího vybavení. Roku 1955 budovu převzalo ministerstvo vnitra a o tři roky později se dostala do správy ministerstva školství a kultury. Volně přístupný zámek však dále chátral. V důsledku rozšiřování těžby hnědého uhlí v Lomu ČSA bylo poškozeno jezeřské arboretum a v krajině pod zámkem zanikla řada vesnic (Jezeří, Albrechtice, Dřínov, Kundratice aj.). V osmdesátých letech dvacátého století se počítalo s demolicí zámku, protože v předchozím desetiletí rozhodla vláda o vytěžení zásob hnědého uhlí v povrchovém velkolomu Československé armády až na svahy Krušných hor. Přitom se předpokládalo, že Krušné hory nejsou tektonicky postižené a zámek Jezeří stojí na stabilní části skalního masivu. Jan Marek z podniku Stavební geologie Praha prokázal, že Krušné hory jsou tektonicky rozlámané a zámek Jezeří je postaven na vykloněném horninovém bloku. V případě vytěžení uhlí v prostoru pod zámkem by došlo k porušení stability bloku horniny a destrukci zámku. Na základě Markova výzkumu byl změněn směr těžby a pod zámkem ponechán ochranný pilíř nevytěženého uhlí. Od roku 1986 začaly vznikat první plány na obnovu památky, ale realizovány byly pouze nejnutnější opravy.\n\nLobkovicové získali roku 1991 zámek v restituci zpět, ale pro vysoké náklady nezbytné k rekonstrukci jej roku 1996 věnovali státu. O zámek pečuje Národní památkový ústav, územní odborné pracoviště v Ústí nad Labem. Probíhá postupná rekonstrukce budov. Zámek je otevřený veřejnosti, některé místnosti jsou vybaveny dobovým nábytkem a přibližují tak život vysoké šlechty v sedmnáctém a osmnáctém století. Dlouholetou kastelánkou zámku je Hana Krejčová, která mimo jiné vystoupila v dokumentárním filmu Ženy SHR.\n\nStředověký hrad stával na skalním útvaru, jehož hmota částečně vyplňuje suterén hlavní zámecké budovy a obou západních křídel, zatímco obě východní křídla stojí již mimo areál původního hradu. Jižní rizalit s velmi silnými obvodovými zdmi býval považován za obytnou věž, ale stavební průzkum prokázal, že byl postaven až v pozdějších obdobích. Z opevnění je známá pouze poloha jednoho příkopu. V zámeckém zdivu se dochovaly fragmenty hradních budov, ale stav poznání neumožňuje jejich přesnější interpretaci. Neznáme ani mladší stavební fáze hradu. Existuje hypotéza, že třičtvrtěkruhový útvar na jižní straně a budova na jihozápadním okraji terasy mohou být přestavěné pozůstatky bašt postavených jako součást dělostřeleckého opevnění.\n\nHlavní dvoupatrová zámecká budova má půdorys ve tvaru písmena H, ze kterého na jižní straně vystupuje mohutný rizalit. Hlavní průčelí na západě je zdůrazněné nevýrazným rizalitem, který přechází ve hranolovou věž. Dvě boční křídla se zaoblenými věžemi spolu s průčelím obklopují tři strany čestného dvora. Do budovy se z něj vstupuje portálem, po jehož stranách stojí sochy atlantů. Jejich autorství je, ne zcela jistě, připisováno Janu Adamu Dietzovi. Na východní a západní straně budovy se nachází vyhlídkové terasy.\n\nV interiéru velikostí vyniká zejména velký sál s kupolí v jižním rizalitu. Kupoli a horní ochoz podpírají podpírají mohutné konzoly. Právě v něm bylo na počátku devatenáctého století zřízeno zámecké divadlo. Řada dalších místností je zaklenutá křížovými klenbami se štukovými zrcadly.\n\n\n\n"}
{"id": "223991", "url": "https://cs.wikipedia.org/wiki?curid=223991", "title": "Kunsthalle", "text": "Kunsthalle\n\nKunsthalle nebo také Kunsthaus je označení původem z německy hovořících zemí pro instituci, která pořádá umělecké výstavy. Toto označení zhruba odpovídá českému výrazu \"Galerie umění\", nicméně je více specifické. \"Kunsthalle\" je totiž často řízena neziskovou organizací, nadací, či spolkem (\"Kunstverein\"). Naproti tomu \"Kunsthaus\" (\"Dům umění\") se více podobá galerii nebo muzeu, které má své vlastní přidružené umělce a pořádá nejrůznější symposia či semináře. Koncept \"Kunsthalle\" je rovněž podobný pojmu \"Kunstmuseum\" (\"Muzeum umění\"), i když tyto instituce se historicky lišily. Instituce typu \"Kunstmusea\" totiž původně vždy měly své vlastní stálé sbírky, naproti tomu typická \"Kunsthalle\" žádné sbírky neměla.\n\nNicméně dnes se rozdíly mezi termíny \"Kunsthalle\", \"Kunsthaus\" a \"Kunstmuseum\" postupně vytrácejí. To znamená, že \"Kunsthalle\" může mít vlastní sbírku, stejně jako \"Kunstmuseum\". Navíc \"Kunsthalle\" rovněž přebrala mnoho badatelských a edukativních činností, které byly tradičně připisovány \"Kunsthausu\".\n\nNásledující seznam uvádí umělecké instituce nesoucí oficiální název „Kunsthalle“.\n\n\n\n\n\n\n\n\n\n\n\n\n\n\n\n\n"}
{"id": "224001", "url": "https://cs.wikipedia.org/wiki?curid=224001", "title": "Chloromanganitany", "text": "Chloromanganitany\n\nChloromanganitany jsou komplexní sloučeniny manganu v oxidačním stavu Mn, které tvoří \"anion pentachloromanganitanový\" [MnCl].\n\nChloromanganitany se řadí k stabilnějším komplexům manganu. Snadno se připravují a jsou stabilní na vzduchu. komplex pentachloromanganitanový má v roztoku tmavě červenou barvu. Základ těchto komplexů je chlorid manganitý MnCl. \n\nKomplexy s anionem [MnCl] krystalují v trigonálně bipyramidní soustavě a uspořádání elektronů centrálního atomu - manganu - je díky chloridový anionům vysokospinové. \n\nChlorid manganitý, od nějž jsou tyto komplexy odvozeny, je pravděpodobně přítomen v temně hnědém roztoku, který vzniká působením kyseliny chlorovodíkové na oxid manganičitý. Chlorid manganitý se ale nedá z tohoto roztkou získat.\n\nZ tohoto roztoku lze však získat podvojné nebo komplexní sloučeniny. Ty se získají pokud do tohoto roztoku přidáme alkalický chlorid a přidáváme kyselinu chlorovodíkovou za chlazení ledem. Tyto komplexy krystalizují z roztoku bezvodé nebo v případě pouze amonného komplexu jako monohydrát.\n\nPentachloromanganitany jsou sice stabilní, ale nemají žádné praktické využití, a proto se s nimi běžný člověk nesetká. Všechny tyto sloučeniny mají tmavě červenou barvu a jsou dobře rozpustné ve vodě. Krystalují bez hydratované vody nebo v případě pouze amonného komplexu jako monohydrát.\n\n"}
{"id": "224009", "url": "https://cs.wikipedia.org/wiki?curid=224009", "title": "The Very Best of Jethro Tull", "text": "The Very Best of Jethro Tull\n\nThe Very Best of Jethro Tull (2001) je \"greatest hits\" album skupiny Jethro Tull. Obsahuje některé z největších hitů skupiny, vydané v letech 1969 až 2001.\n\n\n"}
{"id": "224010", "url": "https://cs.wikipedia.org/wiki?curid=224010", "title": "Vlahoš von Rosret", "text": "Vlahoš von Rosret\n\nVlahoš von Rosret (v anglickém originále Moist von Lipwig) je hlavní postava románu Terryho Pratchetta \"Zaslaná pošta\". Hraje významnou úlohu i v románech \"Nadělat prachy\" a \"Pod parou\".\n\nPůvodně byl Vlahoš von Rosret nesmírně úspěšný podvodník, odsouzený lordem Vetinarim pod falešnou identitou k smrti, nicméně poté, co byla zinscenována jeho poprava (ve skutečnosti pouze předstíraná, Vlahoš ji přežil, o což také šlo), lord Vetinari ho pozval k sobě a nabídl mu místo hlavního poštmistra Ankh-Morporské pošty. Vlahoš von Rosret místo přijal (konečně, neměl jinou možnost, nechtěl-li odejít dveřmi vedoucími do hluboké propasti). Zjistil, že pošta je v žalostném stavu (obývá ji pouze mladší pošťák Grešle a mladík Slavoj, jehož hlavním koníčkem je sbírání špendlíků), nicméně během neuvěřitelně krátké doby ji pozvedl na její dřívější vysokou úroveň. Během toho navázal vztah se slečnou Srdénkovou.\n\nPřibližně v tomto okamžiku končí děj románu Zaslaná pošta a z ostatních údajů není možno rekonstruovat zbytek jeho životopisu.\n\nVlahoš je mimo děj v Zaslané poště zmiňován také v románu Buch!, nicméně nehraje v něm významnější úlohu. Pokračováním Zaslané pošty je dílo nazvané Nadělat prachy, ve které se Vlahoš stává mincmistrem a záhy též majitelem psa vlastnícího 51% Královské banky, která stojí vedle mincovny. Po svém nástupu ale zjistí, že mincovna pracuje s prodělkem, že hlavní účetní je pravděpodobně upír, že je cosi nepopsatelného v bankovním sklepení (které je samo nepopsatelné). Dokáže postavit Banku a Mincovnu zpět na nohy jako Městskou poštu? Přežije pokusy rodiny dříve vlastnící banku ho zabít? A aby toho nebylo málo, objevuje se jeho starý přítel…\n"}
{"id": "224011", "url": "https://cs.wikipedia.org/wiki?curid=224011", "title": "Abakus (architektura)", "text": "Abakus (architektura)\n\nAbakus (z řeckého \"abax\", deska, plát, prkno; nebo z francouzského \"abaque\"; z latinského \"abacus\", deska, stůl; množné číslo abacuses i abaci) je v architektuře čtyřhranná krycí deska, která jako součást hlavice tvoří přechod mezi echinem a architrávem, popř. kladím.\n\nÚčelem této desky je nést váhu architrávu lépe než samotná hlavice, která bývá užší.\n\nU sloupů dórských, staroiónských a toskánských je abakus čtyřhranný s rovnými stranami. U sloupů římských, korintských a novoiónských je po stranách dovnitř vykrojený, bez rohů (jsou sříznuty šikmo dolů).\n\nAle vyskytuje se i později, např. v baroku.\n\nPrvní z vyobrazených abaků (obr. 1) je ozdoben pouze jednoduchým geometrickým ornamentem obvykle používaným během 12. století na Île-de-France, Normandie, Champagne a v Burgundsku. Další (obr. 2) je z benediktinského je z chóru opatství ve Vézelay. Na obrázku 3 je vyobrazen oblý abakus, jež je k vidění v oknech postranní kaple katedrály Notre-Dame v Paříži. Na konci 13. století se tento prvek téměř přestal používat. Ve 14. století se zmenšil a zúžil svůj profil, až úplně vymizel v 15. století (obr. 4).\n\n\n\n"}
{"id": "224012", "url": "https://cs.wikipedia.org/wiki?curid=224012", "title": "Kolektivní sport", "text": "Kolektivní sport\n\nKolektivní sport je opakem individuálního, a jako takový je určen pro kolektiv hráčů. V kolektivních sportech proti sobě tedy nastupují dvě skupiny hráčů. Výsledek je výrazně vyšší měrou ovlivněn součinností a souhrou celého týmu, než individuálními výkony jednotlivých hráčů.\n\nPravidla jednotlivých kolektivních sportů stanovují počet hráčů na hřišti a možnosti střídání hráčů v průběhu hry. V rámci rekreačního provozování těchto sportů není samozřejmě bezpodmínečně nutné se těmito pravidly řídit a počet hráčů i podmínky střídání je možné upravit dle vlastních potřeb.\n\nPrůběh hry obvykle řídí a posuzuje více rozhodčích.\n"}
{"id": "224013", "url": "https://cs.wikipedia.org/wiki?curid=224013", "title": "Thiokyanatomanganatany", "text": "Thiokyanatomanganatany\n\nThiokyanatomanganatany (zastarale též rhodanomanganatany) jsou komplexní sloučeniny manganu v oxidačním stavu Mn, které tvoří anion [Mn(SCN)].\n\nThiokyanatomanganatany se řadí k stabilnějším komplexům manganu. Snadno se připravují a jsou stabilní na vzduchu. Komplex thiokyanatomanganatanový má v koncentrovaném roztoku zelenou barvu a ve zředěném růžovou barvu. Základ těchto komplexů je thiokyanatan manganatý Mn(SCN).\n\nkomplexy s anionem [Mn(SCN)] krystalují v oktaedrické soustavě a uspořádání elektronů manganu je vysokospinové díky rhadanidovým anionům. \n\nThiokyanatan manganatý, od nějž jsou tyto komplexy odvozeny, se připravuje rozpouštěním uhličitanu manganatého ve volné kyselině thiokyanaté.\n\nSamotné komplexy se získají přidáním alkalického thiokyanatanu k roztoku rhodanidu manganatého.\n\nThiokyanatomanganatany jsou sice stabilní, ale nemají žádné praktické využití, a proto se s nimi běžný člověk nesetká. Všechny tyto sloučeniny mají v koncentrovaném roztoku zelenou barvu, při zředění růžovou barvu a jsou dobře rozpustné ve vodě. Krystalují nejčastěji čtyřmi molekulami hydratované vody.\n\n"}
{"id": "224014", "url": "https://cs.wikipedia.org/wiki?curid=224014", "title": "Jílovec", "text": "Jílovec\n\nJílovec je název sedimentární horniny tvořené v převážné míře (více než dvě třetiny objemu) jílem – částicemi nejmenší velikosti (méně než 0,0020 mm). Více zrnité horniny se nazývají kalovce, případně prachovce. Jíly jsou všeobecně jednou z hlavních složek půd.\n\nZákladní složkou jílovců jsou jílové minerály. Je to skupina hydratovaných hlinitokřemičitanů s vrstevnatou strukturou. Jednotlivé vrstvy jsou křemičité (tetraedrické – atomy křemíku jsou obklopeny čtyřmi atomy kyslíku), hlinité (oktaedrické, kde je každý atom hliníku obklopen šesti atomy kyslíku), přičemž některé atomy hliníku mohou být nahrazeny železem nebo hořčíkem. Tato vrstva se nazývá gibbsitová nebo brucitová (podle minerálů které ji tvoří). Mezi hlavní jílové minerály patří montmorillonit, kaolinit, haloyzit, berthierin, nontronit, chlority, glaukonit, sepiolit, palygorskit.\n\nV mezivrstevních mezerách jsou díky van der Waalsovým silám poutány cizí kationty nebo molekuly (voda, K, Ca, OH). Některé jílové minerály (montmorillonit, illit) mají schopnost zvětšovat svůj objem při absorpci vody, tato vlastnost je častou příčinou změny objemu jílových půd po dešti.\n\nZ ostatních minerálů se v jílovcích mohou vyskytovat křemen, muskovit, kalcit a organické zbytky.\n\nPodobně jako ostatní jílové sedimenty je akumulace jílovců spojena s pomalými proudy, převážně ve vodním, ale i suchozemském prostředí. Jsou proto časté v jezerech, deltách řek, nebo hlubokomořských oblastech.\n\nJílovce vznikají diagenetickou přeměnou jílů. Prvotním procesem je vytěsňování vody z mezivrstev. Čerstvé jíly obsahují 70 až 90 % vody, v hloubce 1 km je to už jen 30 %. Aby byla ztráta vody téměř stoprocentní, je potřebné i zvýšení teploty na 100 °C a hloubku 2 až 4 km. Při vyšších teplotách dochází i k přeměně jednotlivých minerálů a postupnému břidličnatění jílovců.\n"}
{"id": "224016", "url": "https://cs.wikipedia.org/wiki?curid=224016", "title": "Magnetostatika", "text": "Magnetostatika\n\nMagnetostatika je část fyziky, která studuje magnetické jevy související s působením (časově) neměnného magnetického pole.\n\nMagnetostatika se zabývá především studiem magnetostatického pole.\n\n"}
{"id": "224021", "url": "https://cs.wikipedia.org/wiki?curid=224021", "title": "Bogatynia", "text": "Bogatynia\n\nBogatynia (česky \"Rychnov\", po roce 1947 také \"Bohatyně\", , bývalé \"Reichenau in Sachsen\") je město v Polsku v Dolnoslezském vojvodství v Powiatu Zgorzeleckém ve gmině Bogatynia, poblíž trojstyku hranic s Českem a s Německem v Žitavsko-zhořelecké pánvi. Leží 27 km na jih od Zhořelce a 147 km jihozápadně od Vratislavi, hlavního města Dolnoslezského vojvodství. Protéká jí potok Miedzianka. Dále se nachází v polské části Horní Lužice. Jihozápadní výběžek Polska se nazývá Worek Turoszowski. Bogatynia je jedním z nejbohatších měst v Polsku, na jejím území se nachází hnědouhelný důl Turów a stejnojmenná elektrárna, které dohromady zaměstnávají přibližně 5,5 tisíce lidí. Město se nachází v Euroregionu Nisa.\n\nBogatynia byla založena ve třináctém století jako lužická osada Richnow. Později měla jméno Reichenau (německy Reichenau; reiche - bohatý, die Aue - louka). V roce 1945 na počátku polské správy se používál název Rychwałd (do 5. března 1947), ale nakonec byl přijat název Bogatynia. V roce 1973 byla Bogatynia sloučena s Turoszowem.\n\nPrvní informace o Bogatyni jsou z roku 1262 a do sedmnáctého století byla součástí Českého království.\nStředověká vesnice se rozvinula díky výhodné poloze na obchodní cestě mezi bohatými městy Drážďany, sídlem Míšenského markrabství a Svídnicí ve Slezsku. V roce 1430 byla zcela zničena husitskými vojsky.\n\nOsada byla majetkem České koruny, po Pražském míru a dohodou mezi českým králem Habsburkem Ferdinandem II. a saským vévodou v roce 1635. Saské kurfiřtství převzalo Lužici i s Bogatyniou. V té době byla osada byla kondominiem kláštera cisterciánek v Marienthalu a města Žitavy. V letech 1697 až 1706 a 1709 až 1763 byla Bogatynia součástí personální polsko-saské unie.\n\nPod patronátem kláštera následoval v Bogatyni rozvoj řemesel. Počátkem novověku obec zbohatla díky rozvoji tkalcovství, začala ohrožovat konkurenci v Žitavě. V roce 1627 tkalcovštví mistři ze sousední Žitavy, s odkazem na šestnácté privilegium zničili tkalcovské dílny v Bogatyni a odvezli suroviny potřebé ke tkaní. V osmnáctém století se Bogatynia díky rozvoji tkalcovství v chalupách stala prosperujícím obcí, o čemž historické roubené domy zničené při povodni v roce 2010.\n\nOd poloviny devatenáctého století až do konce druhé světové války spadala Reichenau Bogatynia administrativně pod saskou Žitavu. Rozvinul se zde lehký průmysl (výroba vína, lihovin a konzerv) a těžba hnědého uhlí, a město se stalo správním centrem okolních obcí.\n\nV roce byl 1856 Bogatyni zřízen královský saský soud. V roce 1884 byla zprovozněna úzkorozchodná železnice ze Žitavy do Bogatyně, která byla v roce 1900 prodloužena do českých Heřmanic, zde pokračovala do Frýdlantu, kde navazovala na železnici z Liberce do Zawidówa. Trať byla po roce 1945 zrušena.\n\nOd roku 1871 byla Bogatynia součástí nově vzniklé Německé říše.\n\nV roce 1904 byly sloučeny obce „Reichenau-Klösterlicher Anteil“ a „Reichenau-Zittauer Anteil“ do obce Reichenau in Sachsen.\n\nBěhem posledních dnů druhé světové války, 22. dubna 1945 provedla sovětská letadla nálet na Bogatyniu. Tento útok si vyžádal dva mrtvé a mnoho raněných, bomby zasáhly i úzkorozchodnou dráhu a nádraží.\n\nV roce 1945 bylo město připojeno k Polsku a původní obyvatelstvo, včetně utečenců z východních území, bylo vysídleno do Německa.\n\nÚzemí okolo Bogatyně je jediným polským územím na východ od linie Odra-Nisa, které bylo v před rokem 1945 saské, a nikdy nebylo součástí Pruska (např. Slezsko, Pomořansko, Východní Braniborsko či Východní Prusko). Saské území na východ od Nisy představovalo přibližně 40 procent bývalého okresu Žitava.\n\nDne 8. srpna 1960 byla do Bogatyni zprovozněna trať o normálním rozchodu z polské stanice Mikułowa a bylo otevřeno nádraží. Dne 2. dubna 2000 byl na trati zastaven provoz.\n\nBěhem letních povodní v 8. srpna 2010 utrpělo město velké škody, kdy· se z břehů vylily přítoky Lužické Nisy. Bylo poškozeno 600 budov, z toho 277 podstávkových domů, které mají velkou kulturní hodnotu, ale jen u několika z nich bylo rozhodnuto o demolici.\n\nBogatynia leží v Turoszowské kotlině, v tektonickém poklesu s bohatými ložisky hnědého uhlí, který je ohraničena na jihu Hraničním vrchem o nadmořské výšce 616 metrů, který leží v Jizerských horách. Na severní straně je ohraničena Dzialoszynskou vyvýšeninou o nejvyšším bodě 340 metrů nad hladinou moře. Nejnižším bodem je uměle vytvořené dno hnědouhelného dolu Turów, které se nachází přibližně 20 metrů nad hladinou moře. Na sever od města se nachází výsypka dolu Turów, výška hald je 450 metrů nad hladinou moře. Výsypky ovlivňují lokální klima. Hnědouhelný důl Turów má být prohlouben o 60 až 80 metrů a nejnižší bod má být 30 metrů pod hladinou moře.\n\nMěsto se rozkládá podél potoka Miedzianka, který přitéká z Čech, kde má jméno Oleška. V Bogatyni se do Miedzianky vlévá menší potok Jasnića a další menší potok Czerwienica. V jižní části města je do Miedzianky lévá potok Wądolno.\n\nMěsto se skládá z městských částí: Markocice, Trzciniec, Turoszów, Turoszów-Wieś, Zatonie a Zatonie-Kolonia.\nV letech 1975-1998 se město administrativně patřilo do vojvodství Jelenia Gora. Na území obce je šest hraničních přechodů: tři na polsko-české hranici a tři na polsko-německé hranici. Bogatynia je členem dobrovolného sdružení měst - „Malý trojúhleník“ Žitava - Hrádek nad Nisou - Bogatynia. Česká vláda chce ve Frýdlantském výběžku, který sousedí s Bogatyniou vrátit Polsku území, které si Polsko nárokuje Smlouvou o česko-polském vyrovnání z roku 1958 a který vznikl sporem o Těšínsko. Liberecký kraj byl měl přijít o 49 hektarů území. Panují obavy, že na navráceném úzrmí chce Polsko rozšířit výsypku dolu Turów, a tím dojde ke přiblížení výsypky k českým obcím a zhoršení životního prostředí.\n\nV roce 2015 měla Bogatynia 18 299 obyvatel. Po vysídleném původním německém obyvatelstvu po roce 1945 přišli do Bogatyně obyvatelé z dřívějšího východního Polska - z okoli Lvova, Tarnopole a Stanislavova.\n\nK nejvýznamnějším architektonickým památkám Bogatyně patří novogotický kostel Neposkvrněného početí Panny Marie, postavený v letech 1863-1868 řádem cisterciánek jako klášterní kostel s hřbitovem, márnicí a farou. Jeho největší hodnotou je historický portál pocházející z dřívějšího chrámu. Dalším kostelem je původně evangelický, nyní římskokatolický kostel svatého Petra a Pavla ze 17. století a kostel svaté Maří Madgalény ze 16. století. Dalším kostelem v Bogatyni je římskokatolický kostel svatého Maxmiliána Marii Kolbeho,\n\nV Bogatyni je 130 udržovaných podstávkých domů, což je třetina z celkového počtu v Polsku. Zajímavé podstávkové domy jsou domy v ulici Waryńskiego 17, 18, 24, a 30. Dalším zajímavým podstávkovým domem ke lidový dům v Markocicích, ve kterém je multifunkční centrum Trojzemí.\n\nPoblíž Turoszowa se nachází elektrárna Turów. bylo uvedena do provozu v roce 1962 a v okamžiku zprovoznění byla největší elektrárnou spalující hnědé uhlí v Evropě. V roce 2016 měla devět energetických bloků o celkovém výkonu 2 106 MW, tři bloky (1, 2 a 3) o výkonu 235 MW a další tři bloky (4, 5 a 6) o výkonu 260 MW. Je třetí největší elektrárnou v Polsku, spalující hnědé uhlí a podílí se 8,3 procenty na celkové výrobě elektřiny v Polsku. V letech 1995 až 2005 proběhla modernizace zařízení elektrárny, která stála 1,6 miliard USD, z toho 30 % pocházelo z vlastních zdrojů elektrárny. Má šest chladicích věží a dva komíny o výšce 150 metrů. Elektrárna zaměstnává přibližně 1800 osob a byla postavena v letech 1961 až 1971. Bloky elektrárny prošly modernizací a oxidy síry se podařilo snížit na osminu, poklesly i oxidy dusíky a prašnost. Od července 2009 je v elektrárně Turów v provozu systém zařízení ke spoluspalování biomasy lesního původu (štěpky), zemědělského původu (sláma) původu a biomasy z energetického pěstování (energetická vrba), v množství do 180 tisíc tun ročně. V roce 2013 byla elekrárna 19. největším znečisťovatem ovzduší v Evropské unii.\n\nUhlím elektrárnu zásobuje hněhouhlený důl Turów, který leží mezi Sieniawkou ( (německy \"Kleinschönau\"), počeštěle Šeňavka) a Bogatyniou. Roční těžba dolu je 12 miliónů tun hnědého uhlí a odhadované zásoby jsou 373 miliónů tun hnědého uhlí. \n\nVe městě je Liceum Ogólnokształcące Marie Curie-Skłodowské, které dlouhodobě spolupracuje s gymnáziem v německém v Herrnhutu a střední škola Zespół Szkół Zawodowych v Bogatyni.\n\nV městě končila železniční trať číslo 290 ze stanice Mikułowa, a procházejí jí vojvodské silnice číslo 352 a 354.\n\n\n\n\n\n"}
{"id": "224024", "url": "https://cs.wikipedia.org/wiki?curid=224024", "title": "Stacionární magnetické pole", "text": "Stacionární magnetické pole\n\nStacionární magnetické pole je takové magnetické pole, jehož magnetická indukce a tok se s časem nemění.\nVyskytuje se v okolí nepohybujících se permanentních magnetů a vodičů s konstantním proudem.\n\nVelikost magnetické síly kolem vodiče s proudem spočítáme podle vzorce:\n\n\nV případě magnetostatického pole jsou volné proudy nulové, u stacionárního magnetického pole mohou být tyto proudy nenulové, avšak musí být konstantní. Volné proudy se tedy nemění v čase (takové proudy vznikají např. při rovnoměrném přímočarém pohybu elektrických nábojů).\n\n"}
{"id": "224026", "url": "https://cs.wikipedia.org/wiki?curid=224026", "title": "Kyanomanganatany", "text": "Kyanomanganatany\n\nKyanomanganatany jsou komplexní sloučeniny manganu v oxidačním stavu Mn, které tvoří \"anion hexakyanomanganatanový\" [Mn(CN)].\n\nKyanomanganatany patří k méně stabilním komplexům manganu. Pevné soli se nadají dlouho uchovávat na vzduchu, protože se oxidují, a v roztoku také ne, protože se poměrně rychle rozpadají. Tyto komplexy mají fialovou až tmavě modrou barvu. Základem těchto komplexů je kyanid manganatý Mn(CN).\n\nKomplexy s anionem [Mn(CN)] krystalují v oktaedrické soustavě a uspořádání elektronů centrálního atomu - manganu - je díky kyanidový anionům nízkospinové. \n\nKyanid manganatý, od nějž jsou tyto komplexy odvozeny, se připravuje srážením roztoků manganatých solí kyanidovými aniony, jako nestabilní sraženina.\n\nKyanomanganatanové komplexy se připraví reakcí tohoto kyanidu manganatého s alkalickými kyanidy - pokud možno co nejrychleji, než se kyanid manganatý rozloží.\n\nHexakyanomanganatanové komplexy sice nejsou příliš stabilní (jen pár minut), ale lze s nimi provádět určité reakce. Všechny hexakyanomanganatany tvoří téměř bezbarvé roztoky. Při reakci s těžkými kovy vznikají sraženiny.\n\n\n\n\n"}
{"id": "224030", "url": "https://cs.wikipedia.org/wiki?curid=224030", "title": "Preceptor", "text": "Preceptor\n\nPreceptor (z lat. \"praeceptor\", učitel) byl ve starší době učitel, později domácí učitel, učitelský pomocník nebo starší student, který procvičoval látku s mladšími kolegy. Na některých středních a vysokých školách učitel, který vede cvičení.\n\nMnich zodpovědný za hudbu v klášteře je nazýván také preceptorem. Jeho úkolem bylo naučit ostatní mnichy podle tradice zpívat. Tito mniši doprovázeli svým zpěvem bohoslužby a modlitby.\nV pohádkovém filmu Tři oříšky pro Popelku dával preceptor pokyn k hudbě na zámeckém bále.\n\nhttps://www.youtube.com/watch?v=x7w3oliZsqE\n\nStudenti některých univerzit v Severní Americe, kteří jako dobrovolníci pomáhají svým profesorům s přípravou přednášek, jsou též nazýváni preceptory. Za tuto práci získávají kredit. Je to považováno za dobrou zkušenost ve vedení lidí, protože musí kurz vedení, \"leadership\".\n\nNa některých starých univerzitách, jako jsou Harvard, Cambridge nebo Oxford, „preceptoři“ jsou zaměstnanci vyučující hudbu, matematiku, jazyky atd. Mezi preceptory na Harvardu byli například:\n\n"}
{"id": "224032", "url": "https://cs.wikipedia.org/wiki?curid=224032", "title": "Sieniawka (okres Zgorzelec)", "text": "Sieniawka (okres Zgorzelec)\n\nSieniawka (německy \"Kleinschönau\") je část města Bogatynia, leží v nejjihozápadnější části Polska, v Dolnoslezkém vojvodství, na pravém břehu Lužické Nisy, 3 km od centra Žitavy, které byla až do roku 1945 součástí.\n\nObec měla v roce 2010 678 obyvatel.\n\nPřes Sieniawku vedla úzkorozchodná železnice z Frýdlantu do Žitavy. Dodnes zde najít v obce zbytky kolejí. V Sieniawce je hraniční přechod do Žitavy.\n\nNejstarší zmínka o Sieniawce pochází z roku 1287, kdy je v listině pražského biskupa Tobiáše z Bechyně (dochované pouze v konceptu ve formulářové sbírce) uváděn filiální kostel ve vsi \"Sonow\", podřízený spolu s kostelem v Oldřichově farnosti v Hrádku nad Nisou. Znovu je ves uváděna jako \"Parvum Sonov\" v roce 1352 v rejstřících papežských desátků pražského arcibiskupství (\"Registra decimalum papalium\"). O rok později je ves uváděna jako \"Wenigen Schonaw\", aby byla odlišena od \"Velkého Šonova\", dnešního Großschönau. Roku 1387 prodávají purkrabí z Donína Sieniawku (tehdy uváděnou jako \"Kleinschonichen\"), dosud patřící k jejich grabštejnskému panství městu Žitava. Městu Žitavě pak ves patila až do zániku vrchnostenských panství v Sasku v roce 1856, pouze s krátkou přestávkou v l. 1547-1549, kdy byla ves Žitavě během tzv. \"Pönfallu\" odebrána jako trest za povstání lužických měst proti králi Ferdinandovi I.. V obci se nacházela katolická poutní kaple s údajně zázračným obrazem Panny Marie. Po reformaci přestal být od roku 1540 tento svatostánek využíván a zmíněný obraz byl předán do kostela sv. Jana (\"Johanniskirche\") v Žitavě.\n\nV roce 1884 byla Sieniawka napojena na úzkorozchodnou dráhu z Žitavy do Bogatyně. V roce 1924 žilo v obci 975 obyvatel, v roce 1933 pak 981 a v roce 1939 jich bylo 875.\n\n"}
{"id": "224036", "url": "https://cs.wikipedia.org/wiki?curid=224036", "title": "Záviš Bochníček", "text": "Záviš Bochníček\n\nZáviš Bochníček (20. dubna 1920, Praha – 23. února 2002, Bratislava) byl český astronom, který působil dlouhou dobu na Slovensku. Působil na Univerzitě Komenského v Bratislavě, v letech 1956 – 1958 byl ředitelem Astronomického ústavu SAV. Zabýval se zejména fotografickým sledováním družic a výpočtem jejich drah, objevil dvě novy, z toho jednu jako šestnáctiletý. Známý byl hlavně jako popularizátor astronomie a kosmonautiky. Je po něm pojmenována planetka (15053) Bochníček.\n\n"}
{"id": "224037", "url": "https://cs.wikipedia.org/wiki?curid=224037", "title": "Biblická poezie", "text": "Biblická poezie\n\nBiblická poezie je označení pro básnické skladby, vyskytující se ve Starém zákoně. Jde tedy převážně o duchovní poezii, psanou v originále hebrejsky či aramejsky. Označení biblická poezie není užíváno pro poezii, vyskytující se v Novém zákoně (např. Magnificat či báseň o Bohu, použitá jako prolog k Evangeliu podle Jana). Tato poezie je velmi specifická obsahově i formálně a od evropské poezie se dosti liší. Velká část biblické poezie byla určena k liturgickým účelům.\n\nV biblické poezii neexistuje záměrný rým, vyskytují se pouze náhodné rýmy, například v hebrejském textu knihy Exodus, 15:1–19. Občas se vyskytuje (patrně záměrná) konsonance, tedy opakování souhlásek na konci slova (například v hebrejském textu žalmy 45 a 54). \n\nDalším typickým znakem biblické poezie je paralelismus membrorum, což znamená, že každý verš se dělí na dva půlverše, přičemž první půlverš nastoluje myšlenku, druhý je pak parafrází, popřením či rozvinutím prvního půlverše. Tento postup přispívá k lepšímu zapamatování básně a zdůraznění myšlenky. Velmi dobrým příkladem paralelismu je biblická kniha Pláč.\n\nMetrum biblické poezie je založeno na tónickém či přízvučném verši, což znamená, že každý verš básně má stejný počet přízvučných slabik, počet nepřízvučných slabik přitom není nijak určen. Tento počet přízvučných slabik může být rozdílný, v některých básních mají verše dvě přízvučné slabiky, tři, čtyři, pět (verš o pěti přízvucích, tzv. \"qíná\", je typický pro texty elegického charakteru, jako je právě kniha Pláč), někdy osm. Toto metrum je blízké starogermánskému aliteračnímu verši či obdobné veršové struktuře staroruské poezie. \n\nDalším poměrně častým, ne však nezbytným formálním znakem hebrejské poezie je akrostich, což znamená, že každý verš začíná písmenem, která dohromady tvoří smyslupný text. Hebrejské akrostichy však většinou nejsou tvořeny nějakým textem, ale spíše abecedou (tj. každý verš začíná jedním písmenem hebrejského písma, zachovávaje jejich pořadí). Tato vlastnost v českém překladu nebývá zachovávána. \n\nDalšími znaky jsou anadiploze (na začátku každého verše se opakuje slovo, kterým končil verš předchozí), refrén (opakuje se stejná fráze či slovní spojení) aj. \n\nBiblická poezie bývá vzhledem k odlišnosti od poezie evropské většinou při překladech bible překládána buď prózou (například v bibli kralické), nebo jiným typem verše (například při překladu Septuaginty, potažmo Vulgáty byla původní poezie přeložena časoměrným veršem), tradičnějším pro daný jazyk, nicméně vyskytují se i překlady původním veršem (u nás např. překlad žalmů od R. Dvořáka, původní metriku zachovává také český ekumenický překlad bible). \n\nBiblická poezie je rozptýlena téměř po celém textu Starého zákona, téměř každá kniha obsahuje veršované vsuvky. Některé knihy jsou ale vysloveně básnické a z větší části či výhradně psány ve verších. Jsou to knihy: Jób, Žalmy, Kazatel, Píseň písní, Izajáš, Jeremjáš, Pláč, Ozeáš, Jóel, Ámos, Abdijáš, Micheáš, Nahum, Abakuk, Sofonjáš, Malachiáš, z deuterokanonických knih pak Kniha moudrosti a Sírachovec.\n\n"}
{"id": "224041", "url": "https://cs.wikipedia.org/wiki?curid=224041", "title": "Panství Argu a Nauplia", "text": "Panství Argu a Nauplia\n\nPanství Argu a Nauplia (dnes francouzsky \"„seigneurie d'Argos et de Nauplie“\") byl středověký křižácký státeček v Řecku vzniklý po čtvrté křížové výpravě. Panství bylo vazalem Achajského knížectví a skládalo se z měst Argos (francouzsky \"Argues\", řecky Άργος) a Nauplio (francouzsky \"Naples de Romanie\", řecky ve středověku Ἀνάπλι, dnes Ναύπλιον – \"Nafplion\").\n\nMěsta byla obsazena jako léna pro athénského vévodu Ottu de la Roche achajským knížetem Godfreyem I. z Villehardouinu. Panství dále zůstalo v majetku athénských vévodů z Brienne, a po jejich vyhnání z Athén v roce 1311 se uchýlili sem, kde pokračovali ve své vládě. Gautier VI. z Brienne většinou v Řecku nepobýval a většinu času strávil v Evropě a po jeho smrti v roce 1356 panství zdědila jeho sestra Isabela z Brienne. Když rozdělovala dědictví, její šestý syn Guy z Enghienu, který panství získal se zde usídlil. Po jeho smrti v roce 1376 vláda přešla na jeho dceru Marii z Enghienu, která se o rok později vdala za Petra Cornara, který zde vládl až do své smrti v roce 1388. Krátce po smrti svého manžela Marie obě města prodala Benátčanům odjela do Evropy.\n\n\n"}
{"id": "224042", "url": "https://cs.wikipedia.org/wiki?curid=224042", "title": "Buninskaja alleja (stanice lehkého metra v Moskvě)", "text": "Buninskaja alleja (stanice lehkého metra v Moskvě)\n\nBuninskaja alleja ( ) je jednou ze stanic moskevského lehkého metra (linky Butovskaja). Nachází se na sídlišti Butovo na jižní okraji města, od 27. prosince 2003 je jižní konečnou linky, po dobudování na jih navazujícího úseku do roku 2014 se stane stanicí nácestnou. Je pojmenovaná podle jedné z přilehlých ulic a podle Ivana Bunina, v roce 1933 laureáta Nobelovy ceny za literaturu .\n\nJe to nadzemní stanice s ostrovním nástupištěm, dlouhým 90 m, širokým 7 m a umístěným ve výšce 9,6 m nad povrchem země. Kolem obou kolejí jsou umístěné protihlukové stěny. Výstup vychází ze stanice jediný, do západního vestibulu, který je umístěn na povrchové úrovni. Cestujícím jsou k dispozici trojramenné eskalátory a pro osoby se sníženou schopností pohybu pak výtah.\n\n"}
{"id": "224047", "url": "https://cs.wikipedia.org/wiki?curid=224047", "title": "Agent bez minulosti", "text": "Agent bez minulosti\n\nAgent bez minulosti (v originále The Bourne Identity) je koprodukční špionážní film z roku 2002 režiséra Douga Limana, volně založený na stejnojmenném románu Roberta Ludluma z roku 1980.\n\nHlavní roli tajného agenta Jasona Bournea trpícího v důsledku posttraumatické stresové poruchy ztrátou paměti hrál Matt Damon. Jeho partnerkou je Franka Potente. Film začíná, když je Bourne v noci vyloven z moře italskou rybářskou lodí a v těle má několik kulek. Ve filmu podstupuje mnoho soubojů muže proti muži. Matt Damon chtěl některé scény hrát sám (bez dabléra), proto absolvoval tříměsíční extenzivní trénink, který zahrnoval použití zbraní, boxu a filipínské bojové umění eskrima.\n\nVětšina filmu se natáčela v Paříži a v České republice, zejména v Praze. Například park, ve kterém spí Bourne na lavičce, je park na pražské Kampě, domek na \"francouzském venkově\" se nachází v pražském Suchdole a nese název Trojanův mlýn. V Praze jsou točeny i některé scény, které se údajně odehrávají v Curychu. Místo, kde Bourne Marii najde v závěru filmu, je řecký ostrov Mykonos.\nNa film navazují filmy \"Bournův mýtus (The Bourne Supremacy)\" z roku 2004 a \"Bourneovo ultimátum (The Bourne Ultimatum)\" z roku 2007. \"Bourneův odkaz\" (The Bourne Legacy) z roku 2012. Dne 21. února 2013 byl potvrzen plán natočit sequel s pracovním názvem \"Bourne 5\". V lednu 2015 filmové studio posunulo jeho premiéru na 29. července 2016.\n\n"}
{"id": "224049", "url": "https://cs.wikipedia.org/wiki?curid=224049", "title": "Kumanovo", "text": "Kumanovo\n\nKumanovo ( , ) je město na severu Severní Makedonii, blízko hranic se Srbskem a nedaleko hlavního města Skopje, se kterým je spojeno jak dálnicí, tak železnicí. Je správním střediskem stejnojmenné opštiny. Žije zde kolem 80 000 obyvatel (1996). Kumanovo je po Skopji a Bitole třetí největší město v zemi. Celá opština má přes 105 000 obyvatel a je nejlidnatější v zemi. Kromě Makedonců tvoří více než čtvrtinu populace Albánci, dále zde žijí Srbové a Romové.\n\nMěsto bylo poprvé připomínáno v 17. století. Turecký cestopisec Evlija Čelebi jej popsal v letech 1660–1661 jako osadu s šesti sty domy a početnými potoky. Po Karpošském povstání v roce 1689 si město prošlo obdobím stagnace. Na konci století osmnáctého bylo typickým provinčním městem evropského Turecka. Z roku 1751 pochází nejstarší dochovaná mešita (Eski džamija) a z roku 1851 nejstarší dochovaný kostel (svatého Mikuláše.\n\nV roce 1861 zde rakouský diplomat Johann Georg von Hahn spočítal celkem 650 domácností, z nichž 300 bylo muslimských a 350 pravoslavných. Celkový počet obyvatel odhadl na 3500. Hlavní význam města spočíval především v silnici Skopje-Kumanovo-Vranje, kterou od roku 1886 doplnila i železniční trať.\n\nBěhem první balkánské války v roce 1912 obsadilo v říjnu 1912 srbské vojsko generála Radomira Putnika. Nedlouho předtím porazilo tureckou armádu. Tím bylo ukončeno několik set let nadvlády Osmanské říše nad oblastí severu dnešní Severní Makedonie. Následně byla oblast integrována do srbského království, později se stala součástí Království Srbů, Chorvatů a Slovinců a Jugoslávie. Během první světové války bylo nakrátko okupováno Bulharskem.\n\nPo roce 1929 bylo město součástí Vardarské bánoviny. Dne 11. října 1941 zde vypuklo povstání proti bulharské okupaci.\n\nDne 5. listopadu 1962 Kumanovo zažilo vážnou železniční nehodu, když zde vykolejil vlak. 23 lidí zemřelo a 17 bylo zraněno.\n\nDne 9. května 2015 se ve městě uskutečnil ozbrojený zátah proti albánským ozbrojencům. Akce, která trvala několik hodin si vyžádala několik desítek mrtvých i zraněných a média o ní informovala v celé Evropě. Trvala 28 hodin.\n\nKumanovo je důležitým severomakedonským průmyslovým centrem kvůli svému kovovému a textilnímu průmyslu. Město je velmi dobře napojeno na hlavní dopravní tahy. Dálnice M1, která vede z Velesu, je vedena západně od města a pokračuje dále na sever do Srbska. Druhá dálnice (A2) poté prochází severně od města a zajišťuje spojení Severní Makedonie s Bulharskem.\n\nNejbližší letiště se nachází ve Skopje, zhruba 30 km. jižně.\n\n\n"}
{"id": "224053", "url": "https://cs.wikipedia.org/wiki?curid=224053", "title": "Univerzita Pavla Jozefa Šafárika v Košicích", "text": "Univerzita Pavla Jozefa Šafárika v Košicích\n\nUniverzita Pavla Jozefa Šafárika v Košicích () je slovenská univerzita v Košicích.\n\nUniverzita vznikla v roce 1959 sloučením poboček Lékařské fakulty Univerzity Komenského v Bratislavě a filosofické fakulty (vznikla z filologické fakulty Vyšší školy pedagogické v Prešově). Tím tak navázala na historickou jezuitskou Košickou univerzitu. V roce 1964 se k ní připojila Pedagogická fakulta se sídlem v Prešově. Roku 1963 se k ní připojila Přírodovědecká a v roce 1973 Právnická fakulta. V roce 1990 se univerzita rozšířila o další dvě fakulty – Pravoslavnou bohosloveckou a Řeckokatolickou bohosloveckou. Vedle univerzity Komenského se tak stala druhou univerzitou.\n\n1. ledna 1997 byla rozdělena na dva samostatné právní subjekty, Univerzitu P. J. Šafárika v Košicích a Prešovskou univerzitu se sídlem v Prešově. Počet fakult se tím zredukoval na tři – Lékařskou, Přírodovědeckou a Právnickou, ke kterým roku 1998 přibyla Fakulta veřejné správy a k 1. lednu 2007 také Filosofická fakulta.\n\nKromě výše uvedených fakult je součástí univerzity také Ústav vzdělávání v Rožňavě.\n\nOd roku 2003 univerzita vydává časopis \"UNIVERSITAS Šafarikiana\".\n\nPřírodovědecká fakulta je vědeckou institucí. Každoročně jsou zde otevírány obory biologie, fyzika, geografie, chemie, informatika a matematika, které lze studovat buď samostatně nebo jako v učitelských aprobacích. Prioritní úlohou fakulty ve vědeckovýzkumné činnosti je podpora grantové úspěšnosti, posílení interdisciplinárního a multidisciplinárního charakteru vědy a výzkumu a rozšíření mezinárodní spolupráce, především zapojením se do evropských vědeckých a vědeckotechnických projektů.\n\n"}
{"id": "224056", "url": "https://cs.wikipedia.org/wiki?curid=224056", "title": "Warwickshire", "text": "Warwickshire\n\nWarwickshire (\"vóvikš\") je vnitrozemské nemetropolitní hrabství v centrální Anglii. Zkráceninou názvu je Warks nebo Warwicks. Sídlem hrabství je Warwick, největším městem je však Nuneaton na severu hrabství. Současné hranice jsou značně změněné od historického hrabství. Warwickshire je nejpravděpodobnějším rodištěm Williama Shakespeara pocházejícího z Stratford-upon-Avon. Z hrabství pochází i literární postavy jako George Eliot z (Nuneatonu), Rupert Brooke z (Rugby), a Michael Drayton z (Hartshill).\n\nWarwickshire na severozápadě sousedí s metropolitním hrabstvím West Midlands - a Staffordshire, s Leicestershire na severovýchodě, Northamptonshire na východě, Worcestershire na západě, Oxfordshire na jihu, Gloucestershire na jihovýchodě.\n\nVětšina obyvatel obývá severní a centrální část hrabství. Trhovecká města na severu a východě oblasti Atherstone, Bedworth, Nuneaton, a Rugby prošla v období průmyslové revoluce rozvojem. Hlavními průmyslovými odvětími byla těžba uhlí, textilní průmysl, strojírenství a výroba cementu. Těžký průmysl je však na trvalém ústupu a je nahrazován distribučními centry, lehkým průmyslem a službami. Městy s turistickým potenciálem jsou Leamington Spa, Stratford-upon-Avon, Alcester, a Warwick.\n\nJih hrabství je venkovskou krajinou s malými sídly, jako např. Cotswolds. Nejvyšším bodem území je Ebrington Hill na hranicích s Gloucestershire. Na severu je Warwickshire mírně zvlněnou krajinou s nejsevernější obcí No Man's Heath, je vzdálena pouze 50 km od okraje národního parku Peak District.\n\nVe Warwickshire nejsou velká města, obě, Coventry i Birmingham byla začleněna do hrabství West Midlands v roce 1974. Největšími městy ve Warwickshire byly v roce 2004: Nuneaton (77.500 obyv.), Rugby (62.700), Leamington Spa (45.300), a Bedworth (32.500). Stratford, Warwick a Kenilworth nepřekračují 20.000 obyvatel, menší města Atherstone, Alcester, Coleshill, Southam, Bulkington, Polesworth, Kingsbury, Henley-in-Arden, a obce Studley, Shipston a Whitnash mají mezi 5 000-12 000.\n\nHistorický Warwickshire zahrnoval i území nynějšího Coventry, Forest of Arden, Solihullu a většiny Birminghamu, tyto byly roku 1974 převedeny v region West Midlands. Roku 1986 byla správa hrabství West Midlands rozdělena mezi města Birmingham, Coventry, a Solihull, hrabství West Midlands ale stále formálně existuje.\n\nCoventry bylo součástí Warwickshire několikrát v historii, rovněž jižní hranice se posouvala. Město Tamworth bylo v minulosti rozděleno mezi Warwickshire a Staffordshire, ale od roku 1888 bylo celé postoupeno do Staffordshire.\n\nWarwickshire bylo součástí království Mercia v počátcích 11. století. První písemná zmínka o Warwickshire je z roku 1001, \"Waeinewiscscr\" pojmenováno po hradu Warwick (znamenalo „obydlí u jezu“). Ve středověku Warwickshire dominovalo městem Coventry, v té době jedním z největších v Anglii, platilo za srdce anglického obchodu textilem. Warwickshire sehrálo klíčovou roli v Anglické občanské válce, v bitvě o Edgehill. Během průmyslové revoluce se stala města Birmingham a Coventry jedněmi z nejprůmyslovějších oblastí Británie s rapidním růstem počtu obyvatel.\n\nSeznam největších sídel ve Warwickshire, zahrnuje sídla přes 5000 obyvatel:\n\nNíže je tabulka uvádějící strukturu hospodářství Warwickshiru. Hodnoty jsou v milionech liber šterlinků.\nStejně jako ve většině hrabství jsou i zde dvě úrovně místní samosprávy. Hrabství má úřad ve Warwicku, tomu je podřízeno pět oblastních úřadů s vlastními spravovanými územími. Jedná se o severní Warwickshire (sídlo Atherstone), Nuneaton spolu s Bedworthem, Rugby, Stratford a Warwick (sídlo Leamington Spa).\n\nWarwickshire je svou polohou ve středu Anglie předurčeno k husté síti komunikací celostátního charakteru.\n\n\nDalšími silnicemi nadregionálního charakteru jsou silnice A45 (Rugby-Coventry-Birmingham- hrabství Northamptonshire). Silnice A46 (spojující M40 s M6 přes Warwick, Kenilworth a Coventry) a silnice A452 Leamington–Birmingham.\n\n\nDalší železnicí ve Warwickshire je Birmingham-Nuneaton-Leicester s mezilehlou zastávkou Water Orton poblíž Coleshill.\n\nFrekventovanou větví příměstských osobních vlaků je dráha Birmingham - Stratford-upon-Avon.\n\nNejvětším městem Warwickshire bez nádraží je Kenilworth. Přestože leží na provozované trati Leamington – Coventry, zdejší stanice byla uzavřena v šedesátých letech v rámci Beechingovy reformy. Nyní jsou snahy o obnovu stanice.\n\n\nŘeka Avon je splavná na sever od Stratfordu. Plány na splavnění řeky po Warwick neprošly přes odpor místních občanů.\n\n\n"}
{"id": "224057", "url": "https://cs.wikipedia.org/wiki?curid=224057", "title": "20 Years of Jethro Tull", "text": "20 Years of Jethro Tull\n\n20 Years of Jethro Tull (1988), je „box set“, na kterém je představeno prvních dvacet let tvorby skupiny Jethro Tull. První vydání obsahovalo pět vinylových LP: \"Radio Archives\", \"Rare Tracks\", \"Flawed Gems\", \"Other Sides of Tull\", and \"The Essential Tull\". Další vydání bylo přepracováno na tři CD a nazváno \"20 Years of Jethro Tull: The Definitive Edition\". Byl též vytvořen výtah na samostatném CD a double LP album, s názvem \"\".\n\n\nSeznam stop uvedených dále platí pro vydání na třech CD, nazvané \"Definitive Edition\".\n\n\"(Rozhlasové archivy a vzácné nahrávky)\"\n\n\"(Poškozené drahokamy a další tváře Tull)\"\n\n\"(Základy Tull)\"\n\n\n"}
{"id": "224060", "url": "https://cs.wikipedia.org/wiki?curid=224060", "title": "Slepé střevo", "text": "Slepé střevo\n\nSlepé střevo (lat. \"intestinum caecum\") je slepý výběžek a část tlustého střeva, která spojuje poslední oddíl tenkého střeva zvaný kyčelník (\"ileum\") se vzestupným tračníkem (colon ascendens). Apendix je malý červovitý výběžek, který ústí v tlustém střevě, konkrétně v jeho první části zvané tračník (cékum).\n\nU člověka je vzniklý tím, že tenké střevo ústí do tlustého ne přímo na jeho počátku, ale až kousek za ním. V běžném hovoru dochází k záměně slepého střeva s apendixem, což je červovitý výběžek slepého střeva. Často zmiňovaný zápal slepého střeva je ve skutečnosti zápalem apendixu a pouze apendix je pak při nevyhnutelné operaci odstraněn.\n\nVědci v roce 2016 zjistili, že apendix zřejmě nemáme zbytečně. Výběžek údajně pomáhá zlepšovat celkovou imunitu člověka.\n\nMnoho notorických býložravců má větší množství slepých střev, které mají velký význam pro jejich trávení. Ve slepých střevech býložravců se vyskytují různé bakterie, které jim pomáhají trávit celulosu.\n\n"}
{"id": "224061", "url": "https://cs.wikipedia.org/wiki?curid=224061", "title": "Liliotvaré", "text": "Liliotvaré\n\nLiliotvaré (\"Liliales\") je řád jednoděložných rostlin.\n\nPojetí řádu se v jednotlivých taxonomických systémech velmi měnilo. Postupně došlo k rozpadu široce pojaté čeledi liliovité (\"Liliaceae\") do mnoha čeledí, z nichž mnohé byly modernějšími systémy přesunuty do jiných řádů, převážně chřestotvaré (\"Asparagales\"). Cronquistův systém sem řadí i čeledě dnes řazené do řádu smldincotvaré (\"Dioscoreales\"), naopak systém APG II sem řadí i čeleď \"Corsiaceae\", dříve řazena většinou do řádu \"Orchidales\" aj. Z těchto důvodů se popisy řádu v jednotlivých publikacích mohou velmi lišit, záleží na tom, jak jsou staré a podle čeho byly vypracovány.\n\nJsou to většinou vytrvalé byliny, často s cibulemi (typické pro liliovité), hlízami či oddenky, ale jsou zde i keře a liány, např. přestup (\"Smilax\"). Listy jsou nejčastěji jednoduché, střídavé, s čepelemi celokrajnými, žilnatinou souběžnou nebo dlanitou. Většinou to jsou zelené rostliny, ale jsou zde i nezelené, heterotrofně se vyživující (\"Corsiaceae\"). Květy jsou jednotlivé nebo v květenstvích, jsou to většinou jednodomé, řidčeji dvoudomé rostliny. Tyčinek je nejčastěji 6, gyneceum je většinou srostlé ze 3 plodolistů, semeník je svrchní nebo spodní. Plodem bývá nejčastěji tobolka nebo bobule.\n"}
{"id": "224065", "url": "https://cs.wikipedia.org/wiki?curid=224065", "title": "Močedník", "text": "Močedník\n\nMočedník je osada v okrese Kolín, náležející ke katastrálnímu území Chotýš, jež je součástí obce Vitice. V roce 2011 zde bylo evidováno 19 adres, a 24 obyvatel (2007). Poprvé byla zmíněna v roce 1275 jako \"Mochidlnitz\".\n\nMístní jméno Močedník vykládá Antonín Profous (\"Místní jména v Čechách III\", Praha 1951, str. 117) na základě historických dokladů (1295 \"Mochidlnicz\", 1388 \"Moczidlnik\") z původní podoby \"Močidlník\" (tj. asi 'močidlný les, dvůr'), která vznikla zpodstatňující příponou \"-ík\" z přídavného jména močidlný. To je odvozeno z podstatného jména močidlo 'louže, kaluž'. Časem zaniklo pro usnadnění výslovnosti \"-l-\" ze souhláskové skupiny \"-dln-\" a samohláska \"-i-\" se změnila v \"-e-\".\n\n"}
{"id": "224066", "url": "https://cs.wikipedia.org/wiki?curid=224066", "title": "Jack Cohen", "text": "Jack Cohen\n\nJack Cohen (19. září 1933, Norwich – 6. května 2019) byl anglický biolog, vyučující na univerzitě ve Warwicku. Pracoval především jako konzultant pro scifi autory (jak televizní, tak literární), radil převážně v oblasti mimozemského života.\n\nSpolupracoval například s Anne McCaffrey na cyklu Drakeni z Pernu, na cyklu \"Legacy of Heorot\", na seriálu Akta X (kde byl parodován v postavě spisovatele Jose Chunga) a s Terrym Pratchettem a matematikem Ianem Stewartem na cyklu knih Věda na Zeměploše. S již uváděným Ianem Stewartem dále spolupracoval na několika populárněvědeckých knihách z oblasti gnozeologie a filozofie vědy (série Věda na Zeměploše patří do stejného oboru).\n\nJedním z jeho žáků je biolog Paul Nurse, který získal Nobelovu cenu za fyziologii a lékařství v roce 2001 za objevy klíčových regulátorů buněčného cyklu. V roce 1999 jeho a Iana Stewarta Terry Pratchett jmenoval \"čestnými mágy Neviditelné univerzity\", ceremoniál se konal na Univerzitě ve Warwicku.\n\nVydal mnoho odborných i populárněvědeckých prací, několik scifi knih (často spolupracoval s Ianem Stewartem), nicméně v češtině vyšly pouze knihy, na nichž spolupracovali s Terrym Pratchettem, totiž knihy Věda na Zeměploše a Koule – Věda na Zeměploše.\n"}
{"id": "224072", "url": "https://cs.wikipedia.org/wiki?curid=224072", "title": "Aurélie", "text": "Aurélie\n\nAurelie je ženské křestní jméno latinského původu. Další podobou jména je Aura. Je to ženská obdoba jména Aurel a vykládá se jako „zlatá“. Českou variantou jména je Zlata nebo Zlatuše.\n\nPodle českého kalendáře má svátek 25. září a podle staršího kalendáře slaví svátek 15. října.\n\n\n"}
{"id": "224073", "url": "https://cs.wikipedia.org/wiki?curid=224073", "title": "Ratibořice", "text": "Ratibořice\n\nNázev Ratibořice má více částí obcí:\n\n"}
{"id": "224075", "url": "https://cs.wikipedia.org/wiki?curid=224075", "title": "Mistrovství Evropy ve fotbale 1976", "text": "Mistrovství Evropy ve fotbale 1976\n\nMistrovství Evropy ve fotbale 1976 se konalo mezi 16. a 20. červnem 1976 v tehdejší Jugoslávii. Bylo to v pořadí páté mistrovství Evropy pořádané UEFA a poslední, jehož závěrečného turnaje se účastnily jen čtyři týmy a na nějž se sama pořadatelská země musela probojovat z kvalifikace. Zápasy se hrály na stadionu Crvené Zvezdy v Bělehradě a stadionu Maksimiru v Záhřebu. Mistrem Evropy se stal tým Československa, který ve finále porazil reprezentaci NSR v penaltovém rozstřelu.\n\nO velkou senzaci se při tomto mistrovství Evropy postarali českoslovenští fotbalisté. Jejich výsledky zahrnovaly čtvrtfinálové vyřazení sovětské reprezentace, která kvůli tomu musela poprvé oželet účast na závěrečném turnaji, a semifinálové zdolání reprezentace Nizozemska a jejích hvězd. Největší překvapení však Čechoslováci připravili celé Evropě tím, že porazili ve finále mužstvo Spolkové republiky Německo, které bylo coby úřadující mistr světa a Evropy turnajovým favoritem. Tato zpráva, spolu se záznamem Panenkova legendárního dloubáčku při rozhodující penaltě, obletěla celý „starý kontinent“. Zklamání zažili nejen favorizovaní Němci, ale také domácí tým Jugoslávie, pro který zbylo pouze čtvrté místo.\n\nKvalifikace hrané v letech 1974 až 1976 se zúčastnilo 32 reprezentací, které byly rozlosovány do 8 skupin po čtyřech týmech. Ve skupinách se utkal každý s každým doma a venku. Vítězové skupin se následně střetli ve čtvrtfinále, kde se utkali systémem doma a venku o účast na závěrečném turnaji.\n\nNejlepší střelec (celkem): Givens (Irsko) – 8 gólů\nNejlepší střelec finálového turnaje: Dieter Müller (NSR) – 4 góly\n\n\n"}
{"id": "224076", "url": "https://cs.wikipedia.org/wiki?curid=224076", "title": "Ztracený ráj", "text": "Ztracený ráj\n\nZtracený ráj (v originále Paradise Lost) je rozsáhlá (čítající dvanáct knih) epická báseň Johna Miltona, psaná v blankversu (nerýmovaný verš o pěti jambických stopách).\n\nBáseň byla poprvé publikována roku 1667, byla ale dále upravována. Mělo jít o anglický národní epos, srovnatelný s latinskou Aeneidou či řeckou Odysseou. Jedná se o duchovní epos, vyprávějící o biblických tématech, uvažuje o teologických problémech. Epos je ovlivněn puritánskou filozofií, Cromwellem a tragickými událostmi, které se v době psaní udály (Velký mor Londýna, Velký požár Londýna), také je silně ovlivněn latinskou Aeneis.\n\nHlavním protagonistou básně je Satan, padlý anděl. Každá z dvanácti knih (v rozsahu 640 – 1189 veršů, Jungmann ve svém překladu knihy nazývá „zpěvy“) je opatřena krátkým shrnutím (\"\"Argument\"\"). Děj je vzat ze začátku knihy Genesis, vypráví o svržení padlých andělů, vzpouře andělů, stvoření světa, Satanově pouti po ráji, kde v převtělení za hada svede Evu k prvnímu hříchu, děje okolo prvního hříchu a vyhnání z ráje. Děj básně se drží volně biblického podání.\n\nDěj, rozdělený podle knih:\n\nV průběhu psaní Milton oslepl, dokončil ho již zcela slepý. Přesto brzy po dokončení nadiktoval pokračování: Ráj znovu nabytý (anglicky \"Paradise Regained\", kratší, vyprávějící příběh z Evangelia svatého Lukáše, totiž Kristovo pokoušení na poušti, viz Evangelium podle Lukáše 4,1-13, vydáno v roce 1671).\n\n\"Ztracený ráj\" je považován za jedno z nejvýznamnějších literárních děl, napsaných v angličtině, bylo jím ovlivněno mnoho spisovatelů (William Blake aj.). Katolická církev zařadila roku 1732 \"Ztracený ráj\" na Index zakázaných knih. Vyškrtnut z tohoto seznamu byl až v roce 1900.\n\nAutorem prvního českého překladu je Josef Jungmann (1811), existují ale i modernější překlady (např. Josefa Julia Davida). Právě Jungmannův překlad \"Ztraceného ráje\" byl obrozenci pokládán za důkaz, že má čeština stejné literární možnosti jako světové jazyky.\n\nJungmann ovšem kvůli překladu musel vytvořit řadu neologismů, které vypočítává v doslovu jako \"slova pozatemnělá\". Mnoho z těchto jím vytvořených slov se ujalo a přešlo do běžné řeči. V doslovu k jeho vydání z roku 1811 jsou i dnes tak běžná slova jako: \"dech\", \"dav\" (u Jungmanna je tím míněno větší množství čehokoliv, tedy i např. \"dav vody\"), \"dráha\", \"látka\", \"kolmý\" (ve významu \"přímý\"), \"mlčet\", \"následovat\", \"obřad\", \"ohromný\", \"panovník\", \"ples\" (ve významu \"tanec\"), \"popud\", \"předmět\", \"přelud\", \"příroda\" (předtím se říkalo \"přirozenost\"), \"prohlížet si\", \"střed\" (dříve se říkalo \"prostřed\"), \"touha\" (dříve se říkalo \"toužení\"), \"tvar\", \"výspa\" (u Jungmanna \"ostrov\"), \"zabývat se\" (u Jungmanna \"bavit se\"), \"zbožňovat\", \"zdroj\", \"znak\" a jiné.\n\nJiné neologismy z jeho překladu se ale samozřejmě neujaly, např. \"úpit se\" (= zabývat se něčím), \"brž\" (= nýbrž), \"luška\" (= šupina), \"obhled\" (= horizont), \"svládný\" (= harmonický), \"tem\" (místo \"tma\"), \"vznámit se\" (začít něco dělat) a mnoho dalších.\n\n\nPřeklad Josefa Jungmanna\n\nPřeklad Josefa J. Davida\n\n"}
{"id": "224081", "url": "https://cs.wikipedia.org/wiki?curid=224081", "title": "Staronovgorodský dialekt", "text": "Staronovgorodský dialekt\n\nStaronovgorodský dialekt (též staronovgorodština či krivičský dialekt; древненовгородский диалект) je označení zavedené ruským lingvistou Andrejem Anatoljevičem Zalizňakem pro slovanský jazyk používaný v Novgorodu a okolí od 11. do 15. století. \n\nZáznamy tohoto jazyka se dochovaly v mnoha nápisech na březové kůře nalezených od poloviny 20. století. Dodnes se těchto záznamů objevilo kolem tisíce.\n\nDialekt má zvláštní jazykové prvky, které se nevyskytovaly v žádném jiném soudobém slovanském jazyce. Proto někteří jazykovědci označují tento jazyk jako součást dnes vymřelé větve severoslovanských jazyků.\n\nKrátké texty na březové kůře jsou psány ve zvláštním slovanském jazyce, který má (kromě překvapivě malého církevního vlivu) několik lingvistických prvků, které nejsou známy v žádném jiném slovanském jazyce:\n\nPravopis tohoto jazyka je také silně neobvyklý.\n\n"}
{"id": "224086", "url": "https://cs.wikipedia.org/wiki?curid=224086", "title": "Prilep", "text": "Prilep\n\nPrilep ( , , arumunsky \"Parleap\") je město v Severní Makedonii, 128 km jižně od Skopje a 44 km od Bitoly. Žije zde takřka 74 000 obyvatel a jedná se tak o čtvrté nejlidnatější město v zemi. Město je známé svým tabákem, který se pěstuje v širokém okolí a zpracovává jej místní kombinát. \"Prilep\" byl poprvé zmíněn v roce 1014.\n\nOblast dnešního města Prilep byla osídlena již v prehistorickém období. V jeho blízkosti se nacházelo v dobách existence Římské říše město Styberra, jehož pozůstatky se dochovaly do současné doby.\n\nMěsto bylo osídleno ve středověku Slovany. Jeho střed se nachází na vyvýšenině, která dominuje okolní krajině.\nV roce 1334 se stal Prilep součástí Dušanova císařství, jak dokládá rukopis dochovaný v treskaveckém klášteře. Ve své době patřil k jedním z hlavních měst Dušanovy říše. Po roce 1365 bylo město ve správě nejprve Vukašina a později Kralevice Marka.\n\nOsmanská říše obsadila Prilep v roce 1395. Proti turecké nadvládě se místní slovanské obyvatelstvo bouřilo již v polovině 16. století. Turecký cestopisec Evlija Čelebi zaznamenal v této době, že město mělo okolo tisíce domů, které byly zbudovány z pevného materiálu.\n\nNejstarší dochovaný kostel v Prilepu pochází z roku 1838. Během první i druhé balkánské války probíhaly o město urputné boje. V první balkánské válce se odehrála bitva o město mezi postupující srbskou a bránící osmanskou armádou. Roku 1913 bylo město připojeno k Srbsku. V roce 1936 byla do Prilepu zavedena železnice. V té době byla také realizována elektrifikace města.\n\nPo roce 1941 bylo připojeno k Bulharsku. Již v říjnu 1941 začaly na město útočit jednotky partyzánů. Dne 3. listopadu 1944 jej obsadily jednotky jugoslávských partyzánů, kteří porazili okupační německé vojsko. Následně dostalo město za socialistické Jugoslávie ocenění Město hrdina. \n\nOd roku 1991 je město součástí nezávislé Severní Makedonie. V roce 2001 zde došlo k nepokojům mezi pravoslavnou většinou a muslimskou menšinou; byla vypálena mešita a předtím se uskutečnilo několik bombových útoků na zdejší policejní stanice. Po podepsání Ohridské dohody se situace v Prilepu, stejně jako ve zbytku Severní Makedonie, uklidnila.\n\n"}
{"id": "224088", "url": "https://cs.wikipedia.org/wiki?curid=224088", "title": "Eli Kohen", "text": "Eli Kohen\n\nEli Kohen ( אלי כהן, celým jménem Elijahu ben Ša'ul Kohen, žil 26. prosince 1924 – 18. května 1965) byl izraelský špion, který je v Izraeli považován za národního hrdinu. Je znám pro svou práci v Sýrii, kde se mu pod falešnou identitou Kamala Amina Sabeta podařilo navázat úzké styky s politickými a vojenskými elitami a stát se vrchním poradcem na ministerstvu obrany. V roce 1965 byl nakonec odhalen, jako špion odsouzen k trestu smrti a popraven. Zpravodajské informace, které shromáždil, sehrály významnou úlohu v izraelském vítězství v šestidenní válce o dva roky později. Stal se prvním izraelským špionem, který byl chycen a popraven jako Izraelec.\n\nNarodil se v Alexandrii v Egyptském království do ortodoxní a sionisticky smýšlející rodiny syrských Židů původem z Aleppa. Dostalo se mu tradičního židovského vzdělání a v mládí toužil být rabínem a učitelem. Jako dvacetiletý mladík byl v Káhiře v lednu 1945 pohnut při soudním procesu se dvěma příslušníky židovské radikální skupiny Lechi, Elijahu Bejt Curim a Elijahu Chakimem, kteří spáchali atentát na antisemitsky smýšlejícího vysokého britského komisaře lorda Moyna. Podílel se na organizování demonstrací na podporu atentátníků odsouzených k trestu smrti, ale jeho snažení nemělo žádný úspěch. V lednu 1947 se přihlásil do egyptské armády, avšak byl shledán nezpůsobilým z důvodu sporné loajálnosti. Ve svém rodném městě studoval strojírenství na Farúkově univerzitě, napadali jej však příslušníci Muslimského bratrstva a nakonec byl v roce 1949 pro svůj židovský původ vyloučen. Téhož roku přesídlili do nově vzniklého Izraele jeho rodiče a tři bratři, podobně jako mnoho dalších židovských rodin z Egypta. Kohen však zůstal, aby koordinoval židovské a sionistické aktivity v zemi.\n\nV roce 1951, kdy v Egyptě došlo k vojenskému převratu, byl za své sionistické aktivity zatčen a vyslýchán. Hovořil francouzsky, hebrejsky a arabsky. V roce 1954 byl kontaktován izraelskou zpravodajskou službou Mosad a požádán o nápomoc agentům operujícím v Egyptě (operace Susannah). Po jejich odhalení byl zatčen, ale pro nedostatek důkazů propuštěn. V létě 1955 odjel do Izraele, kde podstoupil intenzivní zpravodajský výcvik zaměřený na sabotážní činnost a komunikaci a následujícího roku se do Egypta vrátil. Byl však podezírán a neustále sledován. Na začátku Suezské krize na podzim 1956 byl zadržen a na jejím konci byl společně s posledními alexandrijskými Židy vyhoštěn. S pomocí Židovské agentury emigroval do Izraele, kam připlul 8. února 1957 na palubě lodě plující z Neapole.\n\nV roce 1957 byl naverbován izraelskou armádou a stal se analytikem kontrarozvědky vojenské zpravodajské služby Aman. Práce jej však nudila, a proto usiloval o přechod k Mosadu. Ten jej však odmítl a uražený Kohen rezignoval na svou pozici u vojenské rozvědky. Následující dva roky pracoval jako archivář v telavivské pojišťovně. Dne 31. srpna 1959 se oženil s iráckou Židovkou Nadjou Madžaldovou, s níž se usadil ve městě Bat Jam. Společně měli tři děti: Sofii, Irit a Šaje.\n\nMosad nakonec Kohena naverboval poté, co jeho generální ředitel Me'ir Amit narazil na Kohenovu složku mezi odmítnutými kandidáty, když hledal agenta, který by infiltroval syrskou vládu. Po dva týdny byl proto tajně sledován, načež bylo vyhodnoceno, že se hodí pro nábor a trénink. Kohen byl vyrozuměn, že se Mosad rozhodl jej přijmout a podstoupil intenzivní půlroční výcvik, jehož zaměřením bylo ovládání zbraní, topografie, sabotáže, práce s vysílačkou a používání šifer. Podle závěrečné zprávy měl na konci výcviku všechny předpoklady pro to stát se operativcem (\"kaca\").\n\nPoté mu byla vytvořena nová falešná identita syrského obchodníka Kamala Amina Ta'abeta (: كامل أمين ثابت), pocházejícího z rodiny syrských muslimů z libanonského Bejrútu. Podle smyšleného životopisu se jeho rodiče v roce 1933 přestěhovali do Egypta a v roce 1948 do Argentiny, kde si otevřeli textilní obchod. Kamal Amin Ta'abet se měl následně vrátit do Sýrie, aby splnil svou vlasteneckou povinnost vůči rodné zemi. Jedním z nejobtížnějších úkolů spojeným s novou identitou bylo pro Kohena osvojení si složitého přízvuku syrské arabštiny a potlačení jeho nesporného egyptského akcentu.\n\nPočátkem roku 1961 bylo schváleno Kohenovo nasazení pod krycím jménem Menaše. Pro větší věrohodnost falešné identity odjel do Argentiny a usadil se v Buenos Aires. Začal vystupovat jako bohatý obchodník, milující noční život a velkoryse utrácející peníze. Brzy se mu podařilo navázat řadu kontaktů mezi politiky, diplomaty a armádními úředníky ze syrského velvyslanectví v Argentině. Jedním z nich byl i Háfiz al-Asad, pozdější syrský ministerský předseda. Po krátké době se Kohenovi podařilo získat pozvání do Sýrie a nabídky na účast v obchodech a investicích do syrské ekonomiky.\n\nPo devíti měsících pobytu v Argentině odjel Kohen do Izraele. Zde se setkal s manželkou Nadjou (o jeho práci netušila) a dětmi a také se svými řídícími orgány z Amanu (jednotka, pod kterou Kohen v té době spadal, byla pod Mosad převedena až později). Ti byli nadšeni množstvím získaných kontaktů mezi syrskými vojáky, politiky a diplomaty.\n\nPočátkem roku 1962 se přestěhoval do Sýrie, kam připlul na zaoceánském parníku \"Astoria\", na který se nalodil 1. ledna v italském Janově. Usadil se v Damašku a několik dní po svém příjezdu se vzdal argentinského státního občanství. Během několika let se mu podařilo získat důvěru velkého počtu syrských armádních a vládních úředníků. Když se v roce 1963 strana Baas dostala k moci, byl již Kohen pevně usazený v syrské „lepší“ společnosti.\n\nDo Izraele se pravidelně vracel, aby byl vyslechnut svými řídícími orgány (při reorganizaci v roce 1964 byla Jednotka 118 jejímž byl příslušníkem, převedena z Amanu pod pravomoc Mosadu) a aby se setkal se svou manželkou a dětmi. V listopadu 1964 vyjádřil Kohen obavu ze změn, ke kterým došlo v syrské správě (šéf syrského zpravodajství plukovník Ahmed Su'edani jej neměl rád a nevěřil mu) a žádal o ukončení svého nasazení. Na žádost řídících důstojníků z Mosadu se ale ještě jednou do Sýrie vrátil.\n\nVe svém domě v Damašku pořádal divoké orgie, vysokým vojenským a vládním činitelům poskytoval útočiště pro jejich milostné pletky. Při alkoholických večírcích předstíral opilost a jen poslouchal bezstarostně mluvící vysoké vládní úředníky. Navíc si mnoho z nich zavázal poskytnutím půjček. Během svého nasazení v Sýrii Kohen navázal řadu důležitých přátelských vztahů se syrskými generály a politiky z vládní strany Baas. Dokonce se uvažovalo o Kohenovi jako o možném syrském vládním ministrovi.\n\nDalší z úspěchů může být apokryfní, ale existuje domněnka, že je zodpovědný za vysázení eukalyptů kolem palebných pozic syrské armády mířících na Izrael z Golanských výšin. Kohen argumentoval tím, že eukalypty budou syrským vojákům poskytovat přírodní kryt proti izraelské palbě. Tuto informaci posléze předal i Izraelcům. Izraelští vojenští piloti během Šestidenní války pak měli díky eukalyptům přesně označené syrské palebné pozice a zaměřovali na ně palbu. V doprovodu syrských důstojníků měl možnost několikrát navštívit Golanské výšiny. Díky své fenomenální paměti byl schopen později svým řídícím důstojníkům přesně popsat umístění většiny kulometných hnízd a dokonce i protitankových pastí. Získal a předal Izraeli plány syrského projektu na odvedení horního toku řeky Jordán z Izraele (řeka Jordán pokrývá 30% izraelské spotřeby vody). Jeho návštěvy Golanských výšin jsou v Izraeli dodnes líčeny až v legendární (a nepodložené) podobě. Podle některých odborníků na zpravodajskou činnost bylo možné plány syrské obrany Golanských výšin snadněji získat leteckým a pozemním průzkumem.\n\nKohen se také zabýval sběrem informací o syrských vojenských pilotech. Znal jejich skutečná i krycí jména včetně rodinných poměrů. Existují domněnky, že tyto informace Izrael využil během Šestidenní války při syrském pokusu o bombardování Tel Avivu; když se totiž syrští piloti se svými letadly přiblížili k cíli, informoval je Mosad, že zná jejich identitu i identitu jejich rodinných příslušníků a že pokud udeří na izraelské cíle, budou jejich rodinní příslušníci zabiti. Syrští piloti prý svrhli bomby do moře a ohlásili na základnu splnění úkolu.\n\nPodle bratra Maurice Kohena byl Eli dokonce třetí v pořadí mezi nejvážnějšími kandidáty na funkci syrského prezidenta.\n\nKohen byl kritizován zejména za porušování pravidel konspirace. Vysílačku, s jejíž pomocí předával informace do Izraele, používal příliš často (dokonce odvysílal zprávu, v níž dával najevo své zklamání z prohry izraelské fotbalové reprezentace), neměnil frekvence a dokonce vysílal stále ve stejnou dobu (8:30 ráno). Jeho vysílání bylo také neúměrně dlouhé (až devět minut), takže byl později poměrně snadno zaměřen.\n\nV lednu 1965 došlo k vystupňování syrských snah o dopadení vysoce postaveného špiona. Bylo nastoleno rádiové ticho a za pomoci sovětského sledovacího zařízení a za asistence sovětských expertů pátráno po nelegálním vysílání. Tak se nakonec Kohena podařilo 24. ledna dopadnout při vysílání do Izraele. Po dopadení byl opakovaně vyslýchán a mučen.\n\nDne 8. května 1965 Kohen stanul v soudním procesu před vojenským tribunálem, který mu odepřel právního zástupce, byl shledán vinným ze špionáže a odsouzen k trestu smrti bez možnosti odvolání. Izraelská ministryně zahraničních věcí Golda Meirová po vynesení rozsudku zahájila mezinárodní kampaň za zmírnění Kohenova trestu. Izrael za tímto účelem Sýrii nabídl propuštění všech Syřanů vězněných v Izraeli, což by nebylo s největší pravděpodobností dodrženo. Zároveň naléhal na vlády různých států světa (včetně Sovětského svazu), aby se pokusily přimět Sýrii k přehodnocení trestu. Učinili tak například papež Pavel VI. a vlády Francie, Belgie či Kanady. Navzdory tomu byl Kohen nakonec 18. května 1965 v Damašku veřejně popraven oběšením na náměstí Mučedníků. Jeho popravě přímo na místě přihlíželo na deset tisíc lidí, zároveň byla v přímém televizním přenosu vysílána v zemích arabského světa. Poté přes něj byla přehozena látka s antisionistickými nápisy a jeho tělo bylo na šibenici ponecháno ještě dalších šest hodin.\n\nPro syrskou vládu byl rozsah Kohenovy aféry mimořádně zahanbující a deset měsíců po jeho popravě byla 23. února 1966, i velkou měrou díky této aféře, svržena při vnitrostranickém vojenském převratu.\n\nMísto posledního odpočinku Eli Kohena není známé a syrská vláda doposud odmítla všechny žádosti Kohenovy rodiny a Izraele o navrácení jeho ostatků. V únoru 2007 turecká vláda oznámila, že je připravena zprostředkovat návrat ostatků Eliho Kohena ze Sýrie do Izraele. V srpnu 2008 se k jeho osudu vyjádřil Monjer Motsley, bývalý šéf úřadu někdejšího syrského prezidenta Hafíze al-Asada. Uvedl, že nikdo v Sýrii nezná přesné místo Kohenova hrobu, a že v minulosti byly jeho ostatky několikrát pohřbeny na třech různých místech, aby se tak předešlo zásahu izraelských sil majícího za cíl získání ostatků. Na kampani za repatriaci ostatků se dlouhodobě podílí Kohenova rodina, konkrétně bratři Abraham a Maurice, manželka Nadja a dcera Sofie. Počátkem roku 2013 se v souvislosti s probíhající občanskou válkou v Sýrii objevila informace v arabském deníku \"Al Quds Al Arabi\" tvrdící, že Izrael tajně jedná s představiteli syrské opozice o zajištění ostatků Eli Kohena.\n\nEli Kohen je dodnes v Izraeli uctíván jako národní hrdina, neboť přispěl k izraelskému vítězství v šestidenní válce. Na jeho počest byly v Izraeli pojmenovány ulice a městské parky. O jeho životě pojednává několik biografií, a to mimo jiné („Náš muž v Damašku: Eli Kohen“) od Eli Ben-Chanana, („Zdrcující ticho“) od Cvi Aldubiho a Jerrolda Ballingera, („Špion z Izraele“) od Bena Dana a („Eli Kohen: Bojovník z Damašku“) od Jacquese Merciera.\n\nJeho jméno je uvedeno v Mezinárodním muzeu špionáže ve Washingtonu D.C. V prosinci 1982 byla na jeho počest vydána poštovní známka o nominální hodnotě 3 šekelů, a to v rámci série známek věnovaných dvaceti „mučedníkům boje za izraelskou nezávislost“.\n\nPřestože místo Kohenova hrobu není známé, má však symbolický náhrobek v zahradě pohřešovaných vojáků () na národním hřbitově na Herzlově hoře v Jeruzalémě.\n\nV roce 2005 byl v internetové soutěži 200 největších Izraelců deníku \"Ynet\" zvolen 26. největším Izraelcem všech dob.\n\n\n\n"}
{"id": "224089", "url": "https://cs.wikipedia.org/wiki?curid=224089", "title": "Radomsko", "text": "Radomsko\n\nRadomsko je polské město v Lodžském vojvodství. Žije v něm asi 50 618 obyvatel (2006). Leží na řece Radomce. První zmínky pocházejí z roku 1243. Roku 1266 obdrželo městská práva.\n\n\n\n\n"}
{"id": "224094", "url": "https://cs.wikipedia.org/wiki?curid=224094", "title": "Cantos", "text": "Cantos\n\nCantos (italsky \"Zpěvy\") je rozsáhlá nedokončená lyrická báseň Ezry Pounda, skládající se ze 120 zpěvů, jejíž převážná část vznikla v letech 1915–1962. Jedná se o jedno z nejdůležitějších děl moderní poezie. Témata jsou politická, ekonomická i kulturní, spojená do celkového kontextu a zpoetizovaná. Mělo jít o jakési shrnutí celé evropské civilizace. Je ovlivněna mnoha místy – Středozemím, Itálií, Spojenými státy, Velkou Británií, Čínou – a kulturou těchto zemí, stejně tak mnoha historickými obdobími a literárními a filozofickými směry a názory. Dílo je čtenářsky obtížné, část, napsaná po 2. světové válce je téměř nečitelná, projevuje se v ní Poundova duševní choroba. Báseň nemá prakticky žádný děj, jeví se chaotická, nesouvislá, dílo je ovlivněno řadou literárních a filozofických názorů a směrů (trubadúrská lyrika, novoplatónismus, konfucianismus, ale i italský fašismus, projevuje se v něm i Poundův antisemitismus). Hlavní část díla je psána v angličtině, nicméně dílo obsahuje úryvky či citace v mnoha jiných jazycích včetně čínštiny. Dílo je psáno volným veršem. Mimo dokončenou část se zachovaly části mnoha nedokončených zpěvů. Do češtiny přeložila Anna Kareninová.\n"}
{"id": "224095", "url": "https://cs.wikipedia.org/wiki?curid=224095", "title": "Hvězdnicotvaré", "text": "Hvězdnicotvaré\n\nHvězdnicotvaré (\"Asterales\") je řád vyšších dvouděložných rostlin, zahrnující 11 čeledí. Mají drobné květy seskupené v úbory, listy jsou jednoduché nebo složené, někdy také redukované. Plodem je nažka opatřená chmýřím nebo štětinami, trichomy. Semeník je spodní s jedním pouzdrem. Ve všech částech jsou prostoupeny mléčnicemi. Pěstují se jako užitkové rostliny (čekanka, slunečnice), jako okrasné rostliny (hvězdnice, jiřiny) a jako léčivky (podběl, heřmánek). Z významných plevelů sem patří pcháč a bodlák.\n\n"}
{"id": "224096", "url": "https://cs.wikipedia.org/wiki?curid=224096", "title": "Novolazarevská stanice", "text": "Novolazarevská stanice\n\nNovolazarevská stanice (rusky: Станция Новолазаревская) je ruská výzkumná polární stanice s celoročním provozem, umístěná v Antarktidě v Zemi královny Maud, 75 km od pobřeží. Založila ji 6. sovětská antarktická expedice, činnost zahájila 18. ledna 1961. Maximální letní osazenstvo je 70 lidí. V dubnu téhož roku zde došlo k ojedinělé operaci v celé lidské historii, když staniční lékař a chirurg Leonid Rogozov sám sobě vyoperoval apendix.\n\n"}
{"id": "224098", "url": "https://cs.wikipedia.org/wiki?curid=224098", "title": "Černovický potok (přítok Lužnice)", "text": "Černovický potok (přítok Lužnice)\n\nČernovický potok je pravostranný přítok řeky Lužnice, který odvodňuje malé území na jihozápadě okresu Pelhřimov a jihovýchodní část okresu Tábor. Délka vodního toku v kategorii \"významný\" činí 13,2 km. Tvoří meandry, má určené rybářské revíry, napájí několik rybníků (zejména u Tučap a Dvorců).\n\nPramení západně od obce Lidmaň na Pelhřimovsku v nadmořské výšce 638 m. Severně od osady Svatava vytéká z rybníku \"Vaberák\", míří jižně pod Černovice, protéká zámeckým parkem, stéká se s \"Lhoteckým potokem\", napájí \"Loucký rybník\", přijímá vodu toku \"Javornička\", níže pak \"Psárovský a Hojovický potok\". Pod obcí Mlýny se stáčí k jihu, přes rybník \"Chobot\" míří k \"Jankovskému mlýnu\", pod \"Budislavskou horou\" (559 m n. m.) přitéká voda z více potoků (např. \"Lipovský a Brusník\") a u obce Budislav napájí \"Zámecký rybník\". V Tučapech protéká rybníky \"Pokoj a Malý pokoj\" a pod vsí Dvorce napájí velký \"rybník Zmrhal\". Potom západním směrem míří k obci Sedlečko u Soběslavě, kde se obrací prudce k jihu a kolem lesa \"Libouš\" (kóta 438 m n. m.) a \"Nového rybníka\" zamíří od severu do města Soběslav, zde ještě přijímá \"Chlebovský potok\" a pak již město protéká a vlévá se do Lužnice (ve výšce 403 m n. m.). \n\nČernovický potok bývá v dolním toku i turisticky sjízdný. Jet se dá již od zámku v Černovicích, kde se stékají Černovický a Lhotecký potok Jedná se ale o úzký, ale poměrně rychlý tok; běžně se splouvá až z Budislavi a končí v Soběslavi (na soutoku s Lužnicí).\n\nNa vodním toku byly zaznamenány tyto povodně:\n\n"}
{"id": "224100", "url": "https://cs.wikipedia.org/wiki?curid=224100", "title": "Petřkovice", "text": "Petřkovice\n\nNázev Petřkovice má více sídel:\n\n"}
{"id": "224103", "url": "https://cs.wikipedia.org/wiki?curid=224103", "title": "Koštěnický potok", "text": "Koštěnický potok\n\nKoštěnický potok ( ) je potok v okrese Jindřichův Hradec v Jihočeském kraji. Jeho délka je 41 km a odvodňuje území o rozloze 171 km². Je pravostranný přítok Lužnice.\nPramení asi 4 km jižně od obce Kunžak na svazích vrchu Vysoký kámen (738 m). Teče západním směrem, pak se stáčí na jihozápad a nedaleko od Nové Bystřice tvoří v délce asi 10 km státní hranici mezi Rakouskem a Českou republikou. Nedaleko Chlumu u Třeboně potok ústí do řeky Lužnice.\n\nProtéká Kačležským rybníkem. U obce Staňkov vznikl roku 1550 přehrazením toku Koštěnického potoka velký a známý „hraniční“ Staňkovský rybník. Dnes se nachází na území CHKO Třeboňsko.\n"}
{"id": "224106", "url": "https://cs.wikipedia.org/wiki?curid=224106", "title": "Aurora (jméno)", "text": "Aurora (jméno)\n\nAurora je ženské křestní jméno latinského původu. Vykládá se jako „ranní červánky, jitřenka“. České jméno s podobným významem je Zora.\n\nPodle českého kalendáře má svátek 26. ledna.\n\n\n"}
{"id": "224109", "url": "https://cs.wikipedia.org/wiki?curid=224109", "title": "Milevský potok", "text": "Milevský potok\n\nMilevský potok je potok v Jihočeském kraji, pravostranný přítok říčky Smutné, který odvodňuje menší území na východě okresu Písek. Délka toku činí 20,0 km. Plocha povodí měří 76,8 km².\n\nPramení severně nad obcí Chyšky v nadmořské výšce okolo 655 m. Od Chyšek teče jihozápadním směrem ke vsi Branišovice, stáčí se na jih, napájí rybník \"Marván\", přijímá několik kratších bezejmenných potůčků a protéká rybníkem \"Hrůzák.\" Před Milevskem napájí rybník \"Váša a Korunský rybník\", pak stáčí se k jihovýchodu a přibírá vodu z \"Držkrajovského a Pytláckého potoka\". Dále teče kolem Sepekova a přijímá vodu z rybníka \"Tovaryš\" a pak, jižně pod \"rybníkem Chobot\", v místě \" „U Krajíců“\" vtéká zprava do říčky Smutné a s ní pokračuje k Lužnici (pod Bechyní).\n\n\nPrůměrný průtok u ústí činí 0,37 m³/s.\n\nHlásný profil:\n"}
{"id": "224112", "url": "https://cs.wikipedia.org/wiki?curid=224112", "title": "Pelištejci", "text": "Pelištejci\n\nPelištejci či Pelišté (starším českým názvem \"Filištíni\"; hebrejsky פְּלְשְׁתִּים, \"Pelištim\") byli nesemitský národ, který přišel pravděpodobně z Kréty (kmen \"Peleset\" (či Pelešet) jako jeden z tzv. mořských národů. Kolem roku 1200 př. n. l. dobyli jižní pobřeží Palestiny a spojil kanaánské městské státy v jeden svazek. Podle biblických zdrojů tvořilo pelištejský spojenecký svaz pět městských států – Gaza, Ašdod, Aškelon, Gat a Ekron. Ovšem existují zprávy i z období patriarchy Abraháma, který měl přátelské styky s pelištejským králem města Geraru – chronologicky by to spadalo do mnohem časnější epochy, což vnáší do problematiky příchodu Pelištejců do Palestiny určitý zmatek.\n\nO nesemitském a pravděpodobně indoevropském původu Pelištejců svědčí i skutečnost, že jsou často uváděni v Bibli jako neobřezaní, na rozdíl od blízkovýchodních národů. Pro krétskou teorii svědčí i vykopávky v pelištejských městech (kromě Gazy), které odhalily podobnost pelištejské kultury s krétskou (mínojskou) a mykénskou. Některé architektonické prvky objevené v Ekronu připomínají mykénský megaron. Kromě toho se také v knize Ámos 9, 7 výslovně píše \"„...což jsem\" (míněno Bůh) \"nevyvedl Filištíny z Kaftoru..?“\" – to byl jeden ze starobylých názvů Kréty. Stejně označuje původ Pelištejců (\"„...z ostrova Kaftor“\") i kniha Jeremjáš 47, 4. Mimoto, na známém krétském disku z Faistu s dosud nerozluštěným nápisem, je jeden opakující se piktogram, nápadně připomínající vyobrazení bojovníků kmene Peleset, známé z egyptských reliéfů (zádušní chrám Ramesseho III. v Medínet Habu).\n\nPelištejci pravděpodobně mluvili indoevropským jazykem, možná jazykem příbuzným mykénštině, avšak existují i domněnky, že Pelištejci mluvili jazykem Kananejců, které si podrobili, tedy semitským jazykem. Jediný nápis, o kterém se archeologové domnívají, že je čistě pelištejský, byl nalezen v Ekronu. Rovněž některá pelištejská jména uvedená v Bibli – Pikol (velitel vojska Abimelecha, krále Geraru), Goljat (Goliáš – známý válečník), Achíš (pelištejský král, jehož jméno může připomínat řecké \"Αγχίσης, Anchísés\") – jsou indoevropského původu.\n\nO jejich náboženství toho není mnoho známo. Někteří archeologové se domnívají, že první Pelištejci uctívali tytéž bohy, jako Mykéňané. Starý zákon uvádí, že se časem přizpůsobili kanaánskému náboženství a uctívali zvláště boha Dagona (mořského boha – „rybáře“) (kniha Soudců 16, 23).\n\nByli zdatní válečníci, kteří ovládali v době izraelských soudců celou pobřežní pláň. V biblických záznamech vystupují jako trvalí nepřátelé Izraelitů, kteří svou vojenskou mocí (válečné vozy se železnými kosami) budili respekt a dařilo se jim po nějaký čas nad izraelskými kmeny i přímo vládnout (k tomu napomáhal i zákaz výroby železných nástrojů a zbraní, který Pelištejci na Izraelity uvalili). Byli poraženi teprve králem Davidem, podrželi si však jistou míru autonomie. Jejich podmanění trvalo i za vlády krále Šalomouna. Krátce po jeho smrti a rozpadu dosud jednotného izraelského království na dvě části, se Pelištejcům podařilo obnovit vlastní státnost a následující staletí vyplňovaly stálé střety (se střídavým úspěchem) s oběma izraelskými královstvími. Nakonec si většinu oblasti podrobili Asyřané; Gazu zničil zase Egypt. Pelištejci definitivně zmizeli z historie během 4. století př. n. l. po babylonské a následné perské invazi.\n\nPo potlačení Bar Kochbova povstání Římany roku 135 n. l. bylo hlavní město římské provincie \"Iudaea\" (Judsko) Jeruzalém přejmenováno na Aelia Capitolina. Zároveň byla celá provincie na znamení porážky Židů posměšně přejmenována podle jejich dávných, tou dobou dávno zmizelých, nepřátel na \"Syria Palaestina\" („Pelištejská Sýrie“, Syropalestina). Nový název převzal celý západní svět a oblast je pod tímto názvem známa až dodnes. Z latinského \"Palaestina\" pochází i arabské označení Palestiny فلسطين \"Filastīn\" (\"Falastīn\").\n\nDnešní Palestinci jsou sice pojmenováni podle Palestiny a tím dědici jména starověkých Pelištejců, nejsou však jejich genetickými potomky.\n\n\n"}
{"id": "224114", "url": "https://cs.wikipedia.org/wiki?curid=224114", "title": "Drabčíkovití", "text": "Drabčíkovití\n\nDrabčíkovití (Staphylinidae) jsou čeleď brouků. Jedná se o druhově velmi početnou čeleď. V České republice se vyskytuje více než tisíc druhů. Jedná se většinou o malé tvory (2–4 mm dlouhé) se štíhlým tělem a zkrácenými krovkami, pod kterými se nacházejí komplikovaně složená blanitá křídla. Na hlavě se nacházejí výrazná kusadla a nepříliš dlouhá tykadla. Jsou velmi pohybliví. Drabčíci jsou převážně dravci, existují však také čistě býložravé a houbožravé druhy. Všichni drabčíci mají vyvinuty řitní žlázy, které produkují obranné sekrety. Dospělci i larvy se živí většinou larvami dvoukřídlých. Řada druhů žije v hnízdech sociálního hmyzu, jako jsou mravenci či termiti.\n\n\n\n"}
{"id": "224118", "url": "https://cs.wikipedia.org/wiki?curid=224118", "title": "Húsavík", "text": "Húsavík\n\nHúsavík je městečko na severu Islandu. Žije zde 2269 obyvatel. Húsavík je především spojený s rybářstvím což je znát při prvním pohledu na přístav. Nicméně i mimo něj se s rybářstvím setkáte – ať již se jedná o továrnu na zpracování ryb, která je přístupná veřejnosti nebo o velrybí centrum Hvalamidstodin. Zde se dovíte vše možné o velkých mořských savcích a islandské rybářské historii spojené s velrybami.\n\nNa Islandu je jednou z turisticky nejzajímavějších aktivit pozorování velryb. A právě Húsavík pro tuto jedinečnost skýtá ideální podmínky. Na malých lodích často vyjíždějí po zálivu malé lodě za účelem pozorování velryb a jiných větších savců, popřípadě ptáků. Právě malé lodě jsou pro svoji nehlučnost pro pozorování velryb vhodné. Velryby na Islandu můžete pozorovat na více místech (mnoho výjezdů je pořádáno například přímo z Reykjavíku), ale právě Húsavík je známý tím, že šance spatřit velryby je vždy velmi vysoká. Spolu s výlety za velrybami lodě vyrážejí také pozorovat ptactvo – nedaleko od přístavu se například nachází ostrůvek Lundey, kde hnízdí tisíce ptáků včetně populárních papuchalků.\n\nV Húsavíku je dostatek možností nákupů, stravování a také ubytování. Pokud se podél zálivu vydáte dále za Húsavík na sever, můžete takto ze severu dorazit k Ásbyrgi a národnímu parku Jökulsárgljúfur. Také se můžete vydat objevovat skoro opuštěné severovýchodní výběžky Islandu. Cesty jsou v těchto oblastech výhradně prašné, neasfaltované.\n\nV Húsavíku můžete najít několik zajímavých muzeí, mezi nejzajímavější lze zařadit muzeum velryb a od roku 204 do roku 2012 zde bylo Islandské falologické muzeum. Jeho provozovatel v malém domku vystavoval více než 190 exponátů nejrůznějších živočišných druhů. Největší exponát (penis plejtváka) měří kolem 1,5 metru. Muzeum je od roku 2012 opět v Reykjavíku.\n\nTi, kteří se k Húsavíku blíží od jihu, by určitě neměli vynechat tzv. Božský vodopád – Godafoss, jeden z nejznámějších islandských vodopádů, a také jezero Mývatn.\n\nZeměpisné souřadnice jsou 66°03' severní šířky a 17°19' západní délky.\n"}
{"id": "224119", "url": "https://cs.wikipedia.org/wiki?curid=224119", "title": "Charlotte Brontëová", "text": "Charlotte Brontëová\n\nCharlotte Brontëová (21. dubna 1816 – 31. března 1855) byla anglická spisovatelka, třetí nejstarší z pěti sester Brontëových. Její romány se, stejně jako romány jejích sester, počítají ke klasickým dílům anglické literatury.\n\nNarodila se ve vsi Thornton poblíž Bradfordu v rodině kněze Patricka Brontëho. Její dvě mladší sestry, Emily Brontëová a Anne Brontëová, byly také spisovatelky. V roce 1820 se rodina přestěhovala do Haworthu, kde byl Patrick Brontë jmenován vikářem. V roce 1824 byla se svými třemi sestrami poslána do dívčí školy v Cowan Bridge v Lancashire (tuto školu později popsala v románu Jana Eyrová). Chudé poměry, v nichž tam žila, ovlivnily její zdraví a psychický vývoj a uspíšily smrt jejích dvou starších sester, Mary a Elizabeth, které obě zemřely v roce 1825 na tuberkulózu. Vrátila se tedy domů na faru v Haworthu, kde začala spolu se sestrami Emily a Anne a bratrem, básníkem Branwellem Brontëm, popisovat životy a potíže obyvatel svých imaginárních království. Charlotte a Branwell psali povídky o své zemi Anglii a Emily a Anne články a básně o své – Gondalu. Příběhy byly velmi propracované a vzájemně spjaté – část rukopisů se dochovala dodnes. Tento zájem je upoutal po dobu jejich dětství a dospívání a připravil je pro jejich pozdější literární život.\n\nCharlotte pokračovala ve studiu na škole v Mirfieldu v letech 1831–1832. Zde potkala mnoho svých celoživotních přátel. V roce 1833 publikovala pod pseudonymem Wellesley relativně bezvýznamnou novelu \"The Green Dwarf\" (Zelený skřítek), později se živila jako učitelka a guvernantka v mnoha rodinách po celém Yorkshire. V roce 1842 Charlotte a Emily odcestovaly do Bruselu, kde se chtěly nechat zaměstnat v penzionátu – Charlotte učila angličtinu, Emily hudbu. V říjnu 1842 Charlotte odjela zpět do Anglie, nicméně v lednu 1843 se do penzionátu vrátila. Druhý pobyt ale byl velmi nešťastný, stýskalo se jí po domově. V lednu 1844 se tedy vrátila do Haworthu. Zkušenosti z penzionátu zúročila v románech \"Profesor\" a \"Villette\".\n\nV květnu 1846 sestry Brontëovy společně publikovaly básnickou sbírku pod vypůjčenými jmény Currer, Ellis a Acton Bellovi. Ačkoliv sbírka byla mimořádně neúspěšná (prodaly se pouze dva výtisky), sestry se rozhodly pokračovat v literární tvorbě psaním románů (které publikovala pod pseudonymem Currer Bell, které bylo patrně vypůjčené od jiné – blíže neznámé – osoby, není ani známo, zda je toto jméno míněno jako mužské či ženské). Kritika její romány odsoudila jako brakové.\n\nV září 1848 zemřel její bratr Branwell, jediný syn rodiny, na bronchitidu a celkovou sešlost, posílenou drogovou závislostí na opiu s kodeinem a silným alkoholismem. Charlotte ale věřila, že zemřel na tuberkulózu. Na tuberkulózu zemřely Emily Brontëová (v prosinci 1848) i Anne Brontëová (v květnu 1849).\n\nPo smrti svých sourozenců tedy Charlotte Brontëová žila sama se svým otcem. Oslněna vidinou nesmírného úspěchu, který měl vzejít z Jany Eyrové, několikrát navštívila Londýn, odhalila svou pravou identitu a začala se pohybovat ve vznešenějším prostředí, spřátelila se s lidmi jako Harriet Martineau, Elizabeth Gaskell, William Makepeace Thackeray a George Henry Lewes. Nikdy se už nevrátila do Haworthu na víc než několik týdnů.\n\nV červnu 1854 si vzala Arthura Bell Nichollse, otcova vikáře. Její úmrtní list označuje za příčinu její smrti tuberkulózu, její časté zvracení v posledních dnech života by ale svědčilo o těhotenství. Existují také náznaky, že mohla zemřít na tyfus, který mohla dostat od Tabithy Ackroydové, své služebné, která zemřela na tyfus krátce předtím. Byla pohřbena v rodinné hrobce v Haworthu.\n\n\nVšechny romány Charlotte Brontëové byly přeloženy do češtiny, některé dokonce vícekrát.\n\n\n\n\n"}
{"id": "224120", "url": "https://cs.wikipedia.org/wiki?curid=224120", "title": "Pud", "text": "Pud\n\nSlovo pud má více významů:\n\n"}
{"id": "224121", "url": "https://cs.wikipedia.org/wiki?curid=224121", "title": "Tanga", "text": "Tanga\n\nTanga jsou část oděvu zakrývající genitálie. Tento typ oděvu, používaný jako spodní prádlo nebo plavky, nezakrývá hýždě a v zadní části je proto minimální množství tkaniny. S přední části je spojena pruženkami kolem pasu a úzkým pruhem tkaniny nebo pružnými šňůrkami mezi hýžděmi. Střih typu tanga se používá i u jiných typů prádla např. body, nebo u jednodílných plavek.\n\nJedná se o jeden z nejstarších typů oděvů, nošený příslušníky obou pohlaví již v některých primitivních kulturách Afriky, Asie či Jižní Ameriky. Dnes jsou tanga nošena především ženami, ale jejich popularita velmi rychle narůstá i mezi muži.Jejich nošení však může zapříčinit gynekologické onemocnění či záněty.\n\nSamotné slovo \"tanga\" je pravděpodobně převzato z jazyka tupí přes portugalštinu nebo španělštinu, jelikož tanga moderního typu mají původ v Latinské Americe. Zajímavé je, že například v angličtině slovo \"tanga\" označuje podobný druh prádla, který ale neodhaluje hýždě. Tanga v pravém slova smyslu se v angličtině označují jako \"thong\" (řemínek, pásek).\n\nTento způsob oblékání patří k nejstarším, původní formu, vyráběnou z kůže stále užívají některé domorodé africké kmeny. Podobné je také tradiční japonské spodní prádlo \"fundoši\". Striptérky podobný druh spodního prádla užívaly od dvacátých let 20. století.\n\nV moderní době se tanga objevila v sedmdesátých letech 20. století v Brazílii jako dámské plavky. Vzhledem k tomu, že v Jižní Americe patří hýždě k nejobdivovanějším částem ženského těla, získaly poměrně rychle značnou popularitu a rozšířily se i do ostatních částí světa, zejména Evropy a Asie. V 90. letech došlo k jejich přijetí a širšímu rozšíření i ve Spojených státech.\n\nAutorství moderních tang je připisováno módnímu návrháři Rudimu Gernreichovi, který v polovině 60. let vytvořil první plavky \"nahoře bez\", jež nazval monokiny. Svá tanga uvedl na scénu v roce 1974.\n\nNejrozšířenější styl, přední díl je stejný jako u slipových kalhotek, se zadním dílem trojúhelníkového tvaru je spojený širšími pruhy látky.\n\nPřední díl bývá menší než u běžných tang, ve tvaru trojúhelníku, se zadním dílem je spojený jen tenkými šňůrkami. Plavky tohoto typu se často zavazují na bocích.\n\nPodobný typ jako G-string, boční šňůrky se však rozbíhají od hýždí na boky a vytváří tvar písmene V.\n\nU tohoto typu jsou šňůrky kolem boků jednoduše spojeny s jediným proužkem mezi hýžděmi, zadní díl má poté tvar písmene T.\n\nTyp kalhotek tanga T-front (tzv. přední tanga) nezakrývá genitálie, nýbrž šňůrka je prodloužena i do přední části a prochází stydkou štěrbinou.<br>Nad klitorisem může být trojúhelníček látky, symbolizující klasický tvar.\n\nNejmenší typ spodního prádla, vepředu je pouze trojúhelník zakrývající genitálie. Pružná kostra na bocích a mezi hýžděmi drží prádlo na místě.\n\nVe většině zemí západního světa jsou tanga akceptována, nicméně v některých konzervativních oblastech mohou (zejména plavky) vzbuzovat pohoršení. Zcela nepřijatelné pak může být nošení tohoto typu plavek v některých zemích Arabského světa, jako například Saúdská Arábie.\n\nNěkteří lékaři také spojují nošení tang se zvýšeným rizikem vzniku vaginálních infekcí, ale přímá spojitost nebyla prokázána.\n\n\n"}
{"id": "224122", "url": "https://cs.wikipedia.org/wiki?curid=224122", "title": "Falso Azufre", "text": "Falso Azufre\n\nFalso Azufre je název neaktivního vulkanického komplexu, tvořeného soustavou překrývajících se kráterů, dómů a lávových proudů, ležících v 15 km dlouhé linii na hranicích Chile a Argentiny, táhnoucí se od východu k západu. Vznik komplexu je odhadován na období pleistocénu až holocénu. obsahuje krátery a lávové dómy. Nejvyšší vrchol Cerro Falso Azufre leží na západním konci komplexu v Chile, zde probíhá většina vyvrhování pyroklastického materiálu. Mladší část komplexu leží v Argentině, nachází se tu dva lávové dómy a dva sopečné kužely.\n\nLáva produkovaná sopkou je andezitická. Obsahuje hornblend a pyroxeny s celkovým obsahem 58-61 % SiO. Andezity na západním úpatí sopky jsou staré 0,7 ± 0,2 milionu let.\n\n"}
{"id": "224125", "url": "https://cs.wikipedia.org/wiki?curid=224125", "title": "Athénské vévodství", "text": "Athénské vévodství\n\nAthénské vévodství (katalánsky Ducat d'Atenes, francouzsky Duché d'Athènes, řecky Δουκάτον Αθηνών) byl jedním z křižáckých států, ustanovených křižáky po čtvrté křížové výpravě v dobytém Řecku.\n\nPrvním vévodou z Athén (nebo také z Théb) se stal v roce 1205 menší burgundský rytíř, který se účastnil čtvrté křížové výpravy, Otta de la Roche. Ačkoliv byl Otta znám jako „Athénský vévoda“, tak tento titul nebyl až do roku 1260 oficiálním titulem pro hlavu tohoto křižáckého státu. Zdejší Řekové nazývali athénské vévody „Megas Kyris“ (řecky \"Μέγας Κύρης\", \"Velký Lord\"), ze kterého se později vyvinula zkrácená podoba \"Megaskyr\".\n\nAthénské vévodství bylo původně vazalským státem Soluňského království, ale po pádu Soluně do rukou epirského despoty Theodora se Athény staly vazalským státem Achajského knížectví. Vévodství zabíralo poloostrov Attika a část Makedonie a sousedilo se Soluňským královstvím a později s Epirským despotátem, přičemž hranice se často hýbaly. K Athénskému vévodství nenáležely žádné ostrovy v Egejském moři, které byly v rukou Benátčanů, Athény si však udržovaly vliv nad latinským Negropontským panstvím. Budovy na Akropoli sloužily jako palác pro athénské vévody.\n\nAthénské vévodství držel ve svých rukou rod de la Roche až do roku 1308, kdy přešlo na Gautiera V. z Brienne. Gautier V. najal Katalánskou společnost, skupinu žoldnéřů založenou Rogerem de Flor k boji proti řeckým nástupnickým státům, Epirskémi despotátu a Nikájskému císařství, ale když se je v roce 1311 pokusil podvést a zabít, Katalánci ho v bitvě u Halmyrosu zavraždili a převzali kontrolu na Athénami. Následně zavedli katalánštinu jako úřední jazyk namísto francouzštiny a právo a zákony, které byly stejné jako Achajském knížectví a byly odvozené z byzantského práva nahradily katalánské. Syn Gautiera V. Gautier VI. se udržel jen v panství Argu a Nauplia, kde se stále považoval za legitimního athénského vévodu.\n\nV letech 1318 - 1319 Aragonci dobyli Siderokastron a jižní Thessálii a na těchto dobytých územích založili Neopatrijské vévodství, které se sjednotilo s Athénským vévodstvím. Zbytek Thessálie dobyli v roce 1337 Srbové.\n\nV roce 1379 Navarrská společnost, sloužící latinskému císaři Jacquesu de Baux dobyla Théby a část Neopatrijského vévodství. Mezitím se Aragornci zmocnili další části Neopatrie a Attiky.\n\nPo roce 1381 vévodství vládli Aragonští králové a to celých sedm let, kdy Athény koupil rod Acciaioli z Florencie. Roku 1390 byla obsazena rovněž Neopatrie.\n\nOd roku 1395 do roku 1402 Athény krátce kontrolovaly Benátky. Roku 1444 se Athénské vévodství dostalo pod vliv, morejského despoty Konstantina XI. a jeho dědiců na byzantském trůnu. V roce 1453 po pádu Konstantinopole se Athény staly součástí Osmanské říše a poslední ohniska odporu proti turecké moci dobyl sultán Mehmed II.\n\nRod de la Roche burgundského původu a pocházející z malého panství La Roche obnovila antické město Platóna a Aristotela jako uhlazené evropské rytířské město. Stát, který kolem Athén vybudovali se záhy stal nejsilnějším a nejmírumilovnějším křižáckým státem v Řecku. Poté co se moci v Athénském vévodství chopil rod de Brienne, se někteří členové klanu de la Roche vrátili na své panství nedaleko Paříže, ostatní však zůstali v Řecku ve východní části Attiky. Členové rodu de la Roche si poté změnili jméno, nejprve na Rosis, Rosas, Rokas a nakonec Papavasileiou a to v důsledku malé občanské války. Rod Papavasileiou však v Attice stále vlastnil velkou část majetku de la Roche.\n\n\nAthénský sněm poté zvolil za nástupce Guye II. hraběte z Brienne, ale jeho majetek byl malý a navíc byl po bitvě s Katalánci sesazen. Jeho manželka poté krátce držela město. Jejich dědicové si nepřestali dělat na Athény nároky, ale jako athénští vévodové byli uznáváni jen v Panství Argu a Nauplia.\n\n\nPřipojení Athénského vévodství Katalánskou společností k aragonskému panství ve středozemí přišlo po popření nástupnictví nového athénského vládce po smrti posledního burgundského vévody.\n\n\nFlorentský rod Acciaioli (také Acciajuoli) se vlády v Athénském vévodství zmocnil po odstranění Katalánské nadvlády, za výrazného přispění Navarrské společnosti.\n\n\n\n"}
{"id": "224126", "url": "https://cs.wikipedia.org/wiki?curid=224126", "title": "Hallgrímskirkja", "text": "Hallgrímskirkja\n\nHallgrímskirkja je kostel v Reykjavíku na Islandu. Díky své výšce, 74,5 metrů, se jedná o jednu z nejvyšších budov na Islandu. Byl pojmenován po Hallgrímuru Péturssonu. Projektoval jej architekt Guðjón Samúelsson v roce 1937. Jeho stavba začala v roce 1945, a o 38 let později, roku 1986, byl dokončen. Se svou polohou v centru města se stal jedním z jeho symbolů.\n"}
{"id": "224128", "url": "https://cs.wikipedia.org/wiki?curid=224128", "title": "Domuyo", "text": "Domuyo\n\nDomuyo je neaktivní stratovulkán, nacházející se v argentinské provincii Neuquén. Je nejvyšší horou Patagonie, někdy bývá nazývána „střechou Patagonie“ (španělsky \"El Techo de la Patagonia\"). Věk vulkánu se odhaduje na pozdní pleistocén až začátek holocénu. Na starší, 15 km široké kaldeře se nacházejí mladší produkty vulkanické aktivity – nejméně 14 dacitových lávových dómů uvnitř a pět vně kaldery, četné fumaroly, termální prameny a gejzíry. V historii nebyla nikdy zaznamenána žádná jeho erupce.\n\n"}
{"id": "224130", "url": "https://cs.wikipedia.org/wiki?curid=224130", "title": "Vilhjálmur Þórmundur Vilhjálmsson", "text": "Vilhjálmur Þórmundur Vilhjálmsson\n\nVilhjálmur Þórmundur Vilhjálmsson (26. dubna 1946, Reykjavík) je islandský politik a advokát. Od 13. června 2006 do 16. října 2007 byl starostou Reykjavíku. Předtím, než zastával tento post, na nějž kandidoval za Stranu nezávislosti, byl členem reykjavíkské městské rady.\n\nV roce 1968 vystudoval obchodní akademii Verzlunarskóli Íslands, v roce 1974 získal titul z oboru práv na Islandské univerzitě. Byl dlouhodobě aktivní ve Straně nezávislosti: v letech 1965 až 1967 vedl Heimdallur, reykjavíkskou sekci Samband ungra sjálfstæðismanna (SUS), mládežnické organizace Strany nezávislosti. Mezi roky 1971 a 1977 zasedal v radě pro samotnou SUS, od roku 1973 pak jako její viceprezident.\n\nV roce 1982 se stal členem městské rady v Reykjavíku.\n\nV říjnu 2007 se členové reykjavické městské rady dohodli na tom, že veřejná elektrárenská společnost Reykjavík Energy by měla privatizovat svoji dceřinou Reykjavík Energy Invest investiční společnosti Geysir Green Energy; neshodli se ale způsobu a načasování prodeje. Spor vedl k rozpadu koalice Strany nezávislosti a Pokrokové strany poté, co Björn Ingi Hrafnsson, představitel Pokrokové strany v radě, utvořil novou koalici se Sociálně demokratickou aliancí, Levo-zeleným hnutím a Liberální stranou. Tím se Strana nezávislosti ocitla v opozici a místo Vilhjálmura se starostou stal Dagur Bergþóruson Eggertsson ze Sociálně demokratické aliance.\n\nVilhjálmur byl později výkonným ředitelem a předsedou v Eir, společnosti, jež spravuje domov a apartmány pro seniory v Reykjavíku. Na podzim 2012 ale z Eir odešel odstoupil poté, co se společnost dostala na pokraj bankrotu.\n"}
{"id": "224131", "url": "https://cs.wikipedia.org/wiki?curid=224131", "title": "Pulsedriver", "text": "Pulsedriver\n\nSlobodan Petrovic mladší, známý též pod produkčním jménem Pulsedriver, je německý DJ a producent. On sám označuje svou hudbu jako „Trancecore“, ve skutečnosti ale nemá se skutečným trancecorem nic společného, spíše se blíží euro-trance.\n\nPředtím, než v roce 1997 začal projekt Pulsedriver, Slobodan nahrával pod mnoha jinými přezdívkami, nejznámější byla Aqualoop, jejíž jméno převzala jeho nahrávací společnost, kterou založil v roce 2000.\n\n"}
{"id": "224132", "url": "https://cs.wikipedia.org/wiki?curid=224132", "title": "Seznam nejdelších jeskyní", "text": "Seznam nejdelších jeskyní\n\nToto je seznam jeskyní světa seřazených sestupně podle své délky.\n\n\n"}
{"id": "224135", "url": "https://cs.wikipedia.org/wiki?curid=224135", "title": "Babeta", "text": "Babeta\n\nBabeta (varianta je také Babette) je ženské křestní jméno francouzského původu. Vzniklo zkrácením jména řeckého původu Barbora, odvozeného od slova \"barbaros\", což znamená „barbarka, cizinka“. Také mohlo vzniknout zkrácením hebrejského jména Alžběta (\"Elíšébah\"), s významem „bůh je má přísaha“.\n\nPodle českého kalendáře má svátek 4. prosince.\n\n"}
{"id": "224138", "url": "https://cs.wikipedia.org/wiki?curid=224138", "title": "Zápisky o válce galské", "text": "Zápisky o válce galské\n\nZápisky o válce galské (lat. \"Commentarii de bello Gallico\") jsou nejproslulejším dílem římského politika, vojevůdce a spisovatele Gaia Iulia Caesara.\n\nV sedmi knihách popisuje Caesar svá galská tažení a bitvy z let 57-51 př. n. l., ale i přírodu a zvyky starých Keltů, Germánů a Britanů. V \"Zápiscích o válce galské\" také Caesar popsal šifru (dnes známá jako Caesarova šifra), kterou využíval pro vojenskou komunikaci. Poslední, osmou knihu napsal jeho pobočník Aulus Hirtius. Celé zápisky jsou psané v er–formě (tedy ve třetí osobě, Caesar o sobě mluví jako o „něm“), čímž chtěl zdůraznit jistou objektivnost. Sloh díla je velmi střídmý, bez zbytečných odboček a kudrlinek, používá malou slovní zásobu – obsahuje jen asi 1 300 různých slov. Pro svou jednoduchost se zápisky dodnes využívají jako četba při vyučování latiny.\n\n"}
{"id": "224139", "url": "https://cs.wikipedia.org/wiki?curid=224139", "title": "Neopatrijské vévodství", "text": "Neopatrijské vévodství\n\nNeopatrijské vévodství (katalánsky Ducat de Neopàtria, řecky Δουκάτο Νέων Πατρών) byl křižácký stát založený po čtvrté křížové výpravě v Řecku. Vévodství se nacházelo v centrálním Řecku kolem města \"Neai Patrai\" (dnešní Ypati, řecky Υπάτη) v údolí řeky Spercheios, západně od Lamie.\n\nV roce 1318–1319 žoldnéři z Katalánské společnosti pod velením sicilského prince Alfonsa Fredericka po dobytí většiny území Athénského vévodství stočili svou pozornost na území Epirského despotátu v jižní Thessálii. Na nově dobytých územích bylo zřízeno Neopatrijské vévodství, které se sjednotilo s Athénským vévodstvím a bylo součástí Aragonské koruny. Správa vévodství se dělila na kapitánství Siderokastronské, Neopatrijské, and Salonské.\n\nČást území v Thessálii byla dobyta srbským vládcem Štefanem Dušanem v roce 1337. V témže roce byl titul Vévoda z Neopatrie převzat Petrem IV. Aragonským a byl dále předáván zároveň s mnoha dalšími tituly jeho nástupcům a dodnes patří k plnému titulu španělských panovníků.\n\nÚtoky Byzantské říše postupně zmenšily území Neopatrijského vévodství až do chvíle, kdy v roce 1390 padlo celé do rukou Florencie.\n\n"}
{"id": "224140", "url": "https://cs.wikipedia.org/wiki?curid=224140", "title": "Barabáš", "text": "Barabáš\n\nBarabáš je mužské biblické křestní jméno aramejského původu. Je odvozené od výrazu \"bar abbá\" a vykládá se jako \"syn otce\" nebo \"syn mistra\".\n\nPodle maďarského kalendáře má svátek 11. června.\n\n\n"}
{"id": "224147", "url": "https://cs.wikipedia.org/wiki?curid=224147", "title": "Beren", "text": "Beren\n\nBeren (také známý jako Erchamion, „jednoruký“, nebo Camlost, „prázdnoruký“) je fiktivní postava ze Středozemě J. R. R. Tolkiena. Vystupuje v knize \"Silmarillion.\"\n\nByl synem Barahira a Emeldir náleží ke královskému Bëorovu rodu z Dorthonionu. Příběh jeho lásky k elfské princezně Lúthien byl Tolkienem považován za jádro mytologie Středozemě.\n\nBitva náhlého plamene, jež se odehrála za Berenova mládí, přivodila konec království Bëorova domu v Dorthonionu. Od té doby byl součástí dvanáctičlenné družiny svého otce, která žila na vysočině Dorthonion poblíž jezera Tarn Aeluin. V Temným pánem Morgothem okupované zemi vykonali mnoho statečných činů, až to znepokojilo i samotného Temného pána. Když byli lstí povražděni jeho druzi, pomstil se Beren na vrahovi svého otce a potom žil čtyři roky s pomocí zvířat jako osamělý psanec stále v Dorthonionu, až byla na jeho hlavu vypsána stejná odměna jako na hlavu Fingona, velekrále Noldor. Získal také zpět Barahirův prsten, jenž byl jeho otci za záchranu dán elfským králem Finrodem Felagundem a zaručoval pomoc Barahirovi a jeho potomkům. Beren byl postupně vytlačován z rodné země pošpiněné Morgothovým pobočníkem Sauronem. Nakonec musel uprchnout přes pohoří Ered Gorgoroth, zabloudil na hranicích Doriathu a podařilo se mu jako jedinému z lidí bez povolení překročit Melianin pás a vstoupit do království Doriath, kde spatřil Lúthien, dceru Thingola a Melian, zamiloval se do ní a ona do něj.\n\nKdyž se Thingol dozvěděl, že se Beren uchází o jeho dceru, byl tím velmi popuzen a záměrně řekl, že ke svatbě svolí jen, pokud mu donese jeden ze silmarilů, které měl ve své železné koruně Morgoth. Považoval totiž úkol za nesplnitelný a chtěl zabránit tomu, aby si jeho dcera vzala pouhého člověka. Původně ostatně nehodlal svou část dohody splnit ani v případě, že by se Berenovi jeho úkol podařil.\n\nBeren se rozhodl požádat o pomoc Finroda. Ten byl ochoten mu ji poskytnout, ale postavili se proti němu jeho bratranci Celegorm a Curufin, kteří měli jako synové tvůrce silmarilů Fëanora zájem na tom, aby silmaril nezískal nikdo jiný než oni sami. Kvůli jejich intrikám byl Finrod donucen opustit svou říši pouze s deseti společníky a oni i Beren byli zajati Sauronem. Ten však nemohl zjistit, kdo jsou; nechal je tedy uvěznit a postupně zabíjet, dokud někdo z nich neřekne pravdu. Když měl být zabit Beren, Finrod jej ubránil, ale sám byl smrtelně zraněn.\n\nLúthien se dozvěděla, co se stalo s Berenem a utekla z domova, aby se jej pokusila zachránit. Cestou se však setkala s Celegormem a Curufinem, kteří ji slíbili pomoc a když se jim svěřila, uvěznili ji. Celegormův vlkodav Huan se nad ní slitoval a pomohl jí utéct, dosáhnout Sauronovi pevnosti, porazit jej a zachránit Berena.\n\nPosléze Beren s Lúthien dorazili do Angbandu přímo před Morgotha. Zatímco Lúthien uspala Temného pána svým zpěvem, Beren vzal z koruny silmaril. Pokusil se sice získat všechny třï silmarily, ale když se pokoušel vylomit druhý, zlomil dýku Angrist a jeden z úlomků řízl Morgotha. Při pokusu uniknout z Angbandu je napadl obrovský vlk Carcharoth vychovaný samotným Morgothem. Beren se ho pokusil zastrašit silmarilem, ale vlkovi jeho svit nevadil, a ukousl Berenovi ruku i se silmarilem (proto je Beren nazýván \"Erchamion\", \"jednoruký\"). Silmaril však začal vlka v žaludku nesnesitelně pálit, proto odběhl pryč a nechal Berena a Lúthien být. Ti byli zachráněni Manwëho orly. Před Thingolem potom Beren prohlásil, že drží silmaril v ruce a zdvihl pahýl zmrzačené ruky. V Thingolovi to vzbudilo soucit a konečně svolil k svatbě. Beren se však rozhodl dokončit své poslání a zúčastnil se honu na Carcharotha, který mezitím díky svému ohnivému duchu i moci silmarilu pronikl Melianiným pásem a nyní se potuloval Doriathem. Lov na vlka byl úspěšný, ale Beren byl při něm smrtelně raněn.\n\nLúthienina láska k Berenovi byla tak silná, že po jeho smrti ulehla a zemřela také. Její duše putovala do Síní Mandosu, kde zpívala před Mandosem (mocností smrti) o žalu elfů a lidí, a přísný Mandos byl tak jedinkrát v historii Středozemě pohnut k lítosti. Ona i Beren byli znovu vráceni do života, ale oba měli zemřít lidskou smrtí. Až do smrti bydleli na ostrově Tol Galen v Ossiriandu. Beren se zapojil do dalších událostí Prvního věku už jen jednou, když v čele Zelených elfů a entů porazil armádu trpaslíků, jež vyplenila Doriath a ukradla Nauglamír, náhrdelník, v němž byl zasazen silmaril.\n\nLúthien porodila Berenovi syna Diora, Thingolova dědice, v němž se spojila krev lidí, elfů a Maiar.\n\nPodle široce rozšířeného názoru byl Tolkienovou inspirací pro tvorbu příběhu Berena a Lúthien počátek jeho vztahu s jeho manželkou Edith Tolkien (za svobodna Edith Bratt). Po její smrti jí nechal Tolkien napsat na hrob kromě jejího občanského jména také \"Lúthien\", stejně jako má on ke svému jméno na hrobě připojeno \"Beren\".\n\nJe možné, že příběh byl inspirován také tradiční velšskou pohádkou Kulhwch a Olwen (součást sbírky The Mabinogion, v češtině vydána pod jménem Mabinogi – keltské pověsti).\n\n\n"}
{"id": "224149", "url": "https://cs.wikipedia.org/wiki?curid=224149", "title": "Sheratan", "text": "Sheratan\n\nBeta Arietis (β Ari / β Arietis) je hvězdou v souhvězdí Berana. Mezi její další ekvivalentní názvy patří Sharatan nebo Sheratim. Její název v překladu znamená „dvě znamení“ - tj. Ryby a souhvězdí Berana.\nJedná se o bílou hvězdu hlavní posloupnosti.\n\nOd Slunce je vzdálená 59,6 světelných let a je třiadvacetkrát zářivější. Její hmotnost ani poloměr však není přesně znám.\n"}
{"id": "224151", "url": "https://cs.wikipedia.org/wiki?curid=224151", "title": "Beatrice", "text": "Beatrice\n\nBeatrice je ženské křestní jméno latinského původu. Jméno je odvozeno z latinského Beatrix, ženská podoba Viator „cestovatel“. Viatrix bylo též běžně dávané mezi prvními křesťany, ačkoliv hláskování změnili ve spojení s latinským Beatus „blažený“.\n\nPodle německého kalendáře má svátek 29. července.\n\n\n"}
{"id": "224153", "url": "https://cs.wikipedia.org/wiki?curid=224153", "title": "Staroangličtina", "text": "Staroangličtina\n\nStará angličtina či anglosaština (\"Englisc\") je vývojová fáze angličtiny, která se užívala v Anglii a jižní části Skotska v 5.–12. století. Není v současné době používána, byť v ní, podobně jako v jiných mrtvých jazycích (např. latina) existuje verze , tvořená několika nadšenci.\n\nOd dnešní angličtiny se liší natolik výrazně, že obě vývojové fáze si jsou vzájemně téměř nesrozumitelné. Byla pod velkým vlivem staroseverštiny (ze strany Vikingů), latiny (ze strany křesťanského duchovenstva) a keltských jazyků (ze strany původních keltských obyvatel Britských ostrovů) a její vývoj úzce souvisel s vývojem němčiny a nizozemštiny. Základy staré angličtiny vychází z pragermánštiny a západogermánských jazyků.\n\nJazyk nebyl ve své době pevně kodifikovaný, měl čtyři dialekty (mercijský, northumbrijský (ten byl nejrozšířenější a literárně nejrozvinutější), kentský, západosaský). Ve staroanglickém jazyce byla psána velmi rozvinutá literatura, která svou úrovní dokonce převyšovala kontinentální produkci – nejznámějším dochovaným dílem je epos \"Beowulf\".\n\nPůvodně byla psána anglosaským futhorkem, později v souvislosti s přijetím křesťanství Anglosasy přešla na latinku (se zachováním futhorkových znaků ð/þ v platnosti moderního anglického \"th\" a ƿ v platnosti moderního anglického \"w\", kteréžto znaky byly pro zápis staré angličtiny nezbytné).\n\nStará angličtina se od dnešní angličtiny velmi výrazně liší, na první pohled jazyky nemají společného vůbec nic. Stará angličtina měla podstatně složitější gramatiku než angličtina moderní (šlo o flektivní jazyk, zůstalo rozlišení sloves na silná a slabá, složité skloňování). Stejně tak slovní zásoba se velmi liší od té moderní – ta je totiž silně ovlivněna francouzštinou.\n\nZa starou angličtinu se někdy v češtině označuje jakákoli archaická varianta angličtiny, ať již jde o střední angličtinu, nebo jakoukoli jinou vývojovou fázi.\n\nOtčenáš:\n\nFæder ure þu þe eart on heofonum, Si þin nama gehalgod. To becume þin rice, gewurþe ðin willa, on eorðan swa swa on heofonum. Urne gedæghwamlican hlaf syle us todæg, and forgyf us ure gyltas, swa swa we forgyfað urum gyltendum. And ne gelæd þu us on costnunge, ac alys us of yfele. Soþlice.\n"}
{"id": "224155", "url": "https://cs.wikipedia.org/wiki?curid=224155", "title": "Bedřiška", "text": "Bedřiška\n\nBedřiška je ženské křestní jméno německého původu. Jedná se o ženskou podobu jména Bedřich. Vzniklo z německého jména \"Friederike\" nebo \"Frederika\" a vykládá se jako „mírumilovná, mocná vládkyně“.\n\nPodle českého kalendáře má svátek 1. března.\n\n\n"}
{"id": "224156", "url": "https://cs.wikipedia.org/wiki?curid=224156", "title": "Tajná společnost", "text": "Tajná společnost\n\nTajná společnost je organizace, která své aktivity tají před osobami, které nejsou jejími členy.\n\nTajné společnosti jsou předmětem mnoha konspiračních teorií, stejně jako námětem řady uměleckých děl. Často jde o bratrstva a jeho členové se pak označují bratři. Často také (alespoň podle konspiračních teorií) provádějí tajné, veřejnosti nepřístupné symbolické rituály.\n\nHistorie tajných společností je dlouhá, sahá až do antiky. Ve středověku začaly konspirační teorie s nimi operující a tajné společnosti byly pronásledovány. V Polsku je dodnes ústavou zakázáno fungování „společností, které utajují svou strukturu nebo členstvo“.\n\nMnoho z nich vzniká mezi studenty, zejména v americkém prostředí, například Lebka a hnáty (Skull and Bones) – tajná společnost smetánky na Yale University.\n\nSpolečnosti mohou mít různý účel, nejčastější jsou tajné společnosti charitativní (svobodné zednářství), osvícenské (Ilumináti), politické (Ku-Klux-Klan, spiklenecké organizace revolucionářů), mystické (rosenkruciánství), některé tajné společnosti vznikají pouze z recese.\n\n\n"}
{"id": "224157", "url": "https://cs.wikipedia.org/wiki?curid=224157", "title": "Mistrovství světa ve fotbale hráčů do 20 let 2007", "text": "Mistrovství světa ve fotbale hráčů do 20 let 2007\n\nMistrovství světa ve fotbale hráčů do 20 let 2007 bylo 16. ročníkem tohoto turnaje a konalo se v Kanadě v období od 30. června do 22. července. Turnaj, pořádaný pod patronací FIFA byl šestnáctým v pořadí a odehrával se ve městech: Toronto, Edmonton, Montreal, Ottawa, Victoria a Burnaby. Vítězem se stala argentinská fotbalová reprezentace do 20 let.\n\nNa závěrečný turnaj se kromě hostitelské země kvalifikovalo dalších 23 reprezentací z celého světa. Skupiny byly rozlosovány 3. března 2007 v Torontu.\n\nVyřazovací fáze se hrála podle pravidla pro vytvoření pavouka play-off se 16 týmy, které postoupily z 6 skupin na fotbalových mistrovstvích.\n\n"}
{"id": "224158", "url": "https://cs.wikipedia.org/wiki?curid=224158", "title": "Tomasz Kuszczak", "text": "Tomasz Kuszczak\n\nTomasz Kuszczak (* 20. března 1982, Krosno Odrzańskie, Polsko) je polský fotbalový brankář, který v současné době hraje za anglický celek Wolverhampton Wanderers FC. V minulosti nastupoval za anglické týmy West Bromwich Albion a Manchester United.\n\n"}
{"id": "224160", "url": "https://cs.wikipedia.org/wiki?curid=224160", "title": "Dějiny Argentiny", "text": "Dějiny Argentiny\n\nDějiny Argentiny lze rozdělit na čtyři hlavní části: předkolumbovská éra (do 16. století), španělská koloniální vláda (cca 1530 až 1810), éra budování nezávislého státu (1810 až 1880) a jako poslední éra moderní Argentiny (zhruba od 1880).\nPrvní náznaky lidské činnosti na území současné Argentiny lze datovat až 13 000 let do minulosti. Psaná historie započala až s příchodem španělských kolonistů, čímž začala španělská vláda nad oblastí Río de la Plata. Následně bylo toto území spravováno prostřednictvím různých lokálních územních jednotek (resp. států podřízených Španělsku) až po místokrálovství Río de la Plata, které bylo posledním španělským subjektem na území regionu. Vlastní vláda místních obyvatel bez španělského vlivu začala \"de facto\" tzv. Květnovou revolucí v roce 1810, čímž byl zahájen proces přechodu k nezávislosti nejen Argentiny, ale i dalších států v regionu. Následovalo vyhlášení nezávislosti 9. července 1816 a vítězný vojenský konflikt se Španělskem a jeho roajalistickými podporovateli. Vývoj pokračoval vnitřními konflikty, které se projevily dokonce občanskými válkami. O počátcích moderní Argentiny na současných základech je možné hovořit od roku 1861.\n\nPrvní stopy lidské činnosti na území současné Argentiny pocházejí ještě z paleolitu, další stopy pocházejí z období mezolitu a neolitu. Dle současných poznatků však zůstávala většina území Argentiny dlouhou dobu bez lidské přítomnosti. Na území moderní Argentiny žilo před příchodem Evropanů přibližně 20 kmenů původních obyvatel. Současné odhady uvádějí tehdejší populaci v rozmezí 300 000 až 900 000 obyvatel. V Argentině žily dva druhy původních obyvatel, jedněmi byli kmeny nomádů na úrovni lovců a sběračů (Alakalufové, Yamanové nebo Yaghanové a Tehuelčové). Právě Tehuelčové se stali inspirací pro jméno Patagonie, protože chodidla obutá do jejich typické obuvi zanechávala velké stopy a tak jim Španělé začali říkat Patagonci, tedy Velké nohy. Část těchto kmenů do současnosti žije na jihu Argentiny, včetně Ohňové země. Vzhledem ke kočovnému způsobu života nezanechaly tyto kmeny po sobě žádné stavby, resp. obdobné stopy, jako indiáni v Peru či Mexiku. Mezi řekami Uruguay a Paraná žily kmeny (Mepeneové, Coreatesové, Chanaesové, atd.), které se živily lovem, rybolovem a sběrem rostlin.\n\nO něco vyspěleji žil kmen Guaraníů na severu současné Argentiny. Obýval především oblasti Misiones a Corrientes a z hlediska evropských dějin by se dal zařadit na úroveň doby bronzové. Tito obyvatelé se dokázali živit i zemědělstvím, pěstovali brambory a kukuřici. Guaraníové díky tomu žili na jednom místě mnohem déle než jiné kmeny v oblasti. Vytvářeli tak osady s větším množstvím domů.\n\nDruhou a zřejmě nejvyspělejší skupinou byly indiánské kmeny, žijící na západě současné Argentiny, v okolí pohoří Andy. Tyto kmeny však netvořily jednotný celek, byly velmi rozdílné a hovořily odlišnými jazyky. Tuto odlišnost způsobovala izolovanost jednotlivých andských údolí, která jednotlivé kmeny obývaly. Část z těchto kmenů však také žila nomádským způsobem života na úrovni lovců a sběračů (podobně jako indiáni na východě a jihu země). Některé z těchto nomádských kmenů však časem změnily způsob života a začaly se věnovat zemědělství, kmen Djagitů dokonce vytvořil zavlažovací systémy a terasovitá pole, která se už blížila úrovni Inků. Tyto pozitivní vývojové změny však souvisely s expanzí Incké říše, která se postupně rozšiřovala směrem na jih. Kromě vojáků se tak do oblasti dostávali i inčtí obchodníci a úředníci. Známá Incká cesta se v průběhu 16. století dostala až na území současné argentinské provincie Mendoza. Už tehdy okolní indiánské kmeny a osídlení vykazovaly znaky inckého vlivu.\n\nZřejmě nejvýznamnějším indiánským kmenem žijícím na území současné Argentiny je kmen Mapučů, známý také pod označením Araukáni. Tento kmen dorazil na území Argentiny ze sousedního Chile až v průběhu 17. století. Během velmi krátké doby však ovládl velké území Patagonie a pampy (nížiny v Jižní Americe). Poté, co Mapučové od Španělů získali koně, stali se rychle velmi zručnými jezdci. Zabývali se chovem dobytka, ne však zemědělstvím. Postupně však začali organizovat loupežné nájezdy na jiné kmeny a později i na bílé osadníky. Araukáni odolávali evropským kolonizátorům nejdéle, moc nad rozsáhlými jižními územími si udrželi až do poloviny 19. století.\n\nV roce 1453 dobyl osmanský sultán Mehmed II. Konstantinopol. Díky tomu se Osmanské říši podařilo výrazně omezit obchod mezi Evropou a Dálným východem, na který uvalila velmi vysoké clo a poplatky. Z tohoto důvodu potřebovaly evropské křesťanské státy nalézt nové cesty na východ, které by se vyhnuly území Osmanské říše. Až Kryštof Kolumbus přesvědčil španělské vládce, že do Asie dokáže doplout západní cestou. Ale ještě před skutečným objevem Nového světa začaly spory mezi Španělskem a Portugalskem o neprozkoumaná území. Tyto rozepře rozhodl papež, nicméně později pokračovala vzájemná jednání mezi zástupci obou království, která vyvrcholila podepsáním tordesillaské smlouvy v roce 1494. Smlouva stanovila dělící linii nových území na 350 námořních mil západně od ostrovů Zeleného mysu, díky čemuž získalo Portugalsko rozsáhlá území budoucí Brazílie. K samotnému objevu Ameriky došlo v roce 1492, ale až Ital Amerigo Vespucci rozpoznal, že se skutečně jedná o nový světadíl a na jeho počest dostal nový světadíl své jméno. Největším lákadlem pro objevitele byly drahé kovy, které jednak vlastnily místní indiánské civilizace a které se hojně nacházely i v nalezištích některých částí Ameriky.\n\nV roce 1512 byl na místo vrchního královského lodivoda Španělska jmenován Juan Diaz de Solís. V roce 1514 španělský (tehdy stále formálně aragonský král) král Ferdinand II. vyslal Solíse prozkoumat nově objevený Tichý oceán. Solís se plavil podél východního pobřeží Ameriky, až v roce 1515 narazil na velkou říční deltu, kterou nazval \"Mar Dulce\", tedy Sladké moře (dnešní Río de la Plata). Na počátku roku 1516 se dostal až k dolnímu toku řeky Uruguay. Zde však padl do zajetí členů domorodého kmene Charrue, kteří jeho a několik jeho vojáků před zraky zbývajících členů expedice (kteří zůstali na lodích) zabili a následně snědli. Navzdory tragickému konci výpravy se ve Španělsku šířily zvěsti o bohatém vládci, který se měl nazývat \"Argentino\", tedy král stříbra. Z toho vznikly předpoklady, že území Río de la Plata jsou bohaté na stříbro (což se však později nepotvrdilo), přičemž právě tyto fámy daly následně i jméno regionu, kterému se začalo říkat Argentina (z latinského \"argentum\", tedy stříbro) a velkému vodnímu ústí zase Río de la Plata, tedy Stříbrná řeka (ze španělského \"la plata\", tedy stříbro).\nPo trase, po níž se plavil Solís se později vydali dva Portugalci a to Fernão de Magalhães a Rui Faleiro, oba však v službách španělského krále. V roce 1520 se jim podařilo objevit průliv, kterému dali jméno Průliv Všech svatých, později však dostal současný název Magalhãesův průliv. Následně se dostali až do Tichého oceánu, který se ovšem tehdy nazýval Jižní moře, až Magalhães ho přejmenoval na Pacifik, tedy Klidné moře. V roce 1526 dosáhli členové další expedice Mys Horn, což je nejjižnější část souostroví Ohňová zem. Král Karel V. rozdělil dolní část Jižní Ameriky na vodorovné pásy, které se táhly od západu k východu. Jeden z těchto pásů král přidělil král Pedro de Mendozovi, který poté v roce 1535 zahájil velkou expedici (17 lodí a 1 600 lidí), jejímž úkolem bylo osídlení Río de la Plata a následně se měla expedice po řekách přeplavit až do Peru a nakonec k Tichému oceánu (což tehdy bylo považováno za proveditelné). V únoru 1536 dosáhla území současného Buenos Aires. Zde se členové výpravy vylodili a nazvali toto místo \"Nuestra Señora del Buen Ayre\", tedy Naše Paní dobrého větru..\n\nÚzemí kolem nové osady však bylo spíše nehostinné. Místní indiáni byli zpočátku k Španělům přátelští a pomáhali jim poskytováním potravin. Později se však vzájemné vztahy (hlavně vinou Španělů) velmi zhoršily. Španělské území trpělo nedostatek potravin, což nutilo Španěly chovat se vůči indiánům ještě více nepřátelsky ve snaze získat jídlo. To vedlo k prvnímu obléhání Buenos Aires v červnu 1536. Ani indiáni však nedisponovali dostatečnými zásobami potravin a tak obležení osady po nějakém čase ukončili. I tak však z původní expedice zůstala naživu pouze třetina členů. Na místní indiány nepůsobil ani psychologický efekt jízdy, který velmi pomohl Španělům v boji proti Inkům a jiným vyspělým indiánským civilizacím na severu. Část z osadníků v čele s Mendozou se později přesunula severněji, kde vybudovala novou osadu. V roce 1537 se však Mendoza rozhodl oblast opustit. V Buenos Aires tak zůstalo zhruba 100 lidí. Vzhledem k velmi špatným životním podmínkám zůstalo Buenos Aires v roce 1541 zcela opuštěné, jeho obyvatelé se přesunuli severněji do města Asunción, které se v té době stalo centrem španělské kolonizace regionu. O průnik do Peru přes Río de la Plata se následně pokoušelo několik dalších výprav, avšak též bez úspěchu. V polovině 16. století již Španělé vzdali snahy o dosažení Tichého oceánu přes La Platu.\n\nPostupně začali vlastní výpravy do oblasti organizovat i Španělé z Peru, které bylo v té době již stabilní a poměrně bohaté. V roce 1542 španělský kapitán Diego de Rojas jako první Evropan prozkoumal vnitrozemí současné Argentiny. Další průzkumníci přicházeli ze sousedního Chile. Jeden z nich, Francisco de Aguirre založil v roce 1553 osadu Santiago del Estero. Následně začali chilští kolonisté zakládat osady v kraji Cuyo (region na západě současné Argentiny) ve snaze o získání lepšího propojení s oblastí Río de la Plata. Zde založili v roce 1561 osadu Mendoza, v roce 1562 zase osadu San Juan. V roce 1573 bylo o něco východněji založeno město Córdoba. V dalších letech došlo k založení i jiných významných měst jako Salta (1582), La Rioja (1591), či San Salvador de Jujuy (1593).\n\nV roce 1580 se rozhodl baskický Španěl Juan de Garay uspořádat novou výpravu, která by vyrazila z Paraguaye směrem na jih, resp. jihovýchod. Dne 11. června 1580 se expedice dostala na místo bývalé osady Buenos Aires, kde se Garay rozhodl tuto osadu založit znovu. Toto datum je tak považováno za druhé a konečné založení města Buenos Aires. Tuto expedici tvořilo pouze 66 mužů, z nich bylo jen 10 Španělů, zbytek byli tzv. mestici, tedy míšenci mezi bělochy a indiány. Noví osadníci se poučili z chyb prvních osadníků a s domorodými obyvateli vycházeli mnohem lépe. Postupně došlo k založení desítek nových osad, přesto bylo toto území osídleno pouze několika tisíci nových osadníků. Jelikož území současné Argentiny neoplývalo stříbrem (které tam všichni hledali) a nebyly tam ani jiné zajímavé suroviny (které by objevitelé tehdy dokázali najít), začala se nová sídla budovat především v místech indiánských osad, protože původní obyvatelstvo bylo v podstatě to jediné, co uměli evropští osadníci využít. Výjimku tvořila pouze dvě přístavní města a to Buenos Aires a Santa Fe (říční přístav), které nebyly postaveny na místě předchozích indiánských osad. Typizovaná nová města byla všechna zakládána na stejném principu. Centrum tvořilo hlavní náměstí (\"plaza\"), kde se nacházel kostel, \"cabildo\" (tedy budova městské rady) a další důležité budovy, kolem náměstí se v šachovnicovém rozložení nacházely parcely pro obytné domy osadníků.\n\nJelikož zde nebyly drahé kovy jako v Peru, prosperita každého nového sídla v oblasti závisela na množství a dovednosti domorodých obyvatel, jichž začali Španělé velmi rychle zneužívat na těžké nucené práce. Kvůli vyčerpávající práci a evropským nemocem, vůči nimž neměli původní obyvatelé imunitu, začali brzy tito ve velkém umírat. To způsobovalo ekonomice oblasti La Plata velké problémy, protože zde nebylo mnoho otrokářů, dovážejících černé otroky z Afriky, kteří by indiány nahradili (což bylo rozšířenou praxí v jiných částech Španělského impéria). Z tohoto důvodu se osadníci přeorientovali ze zemědělství (které vyžadovalo mnoho pracovních sil) na chov dobytka. Ale dobytek a jiné zboží, které se v oblasti La Plata vyprodukovalo, se muselo na základě příkazu Španělů do Evropy vozit přes Peru, což jednak prodlužovalo cestu zboží (jak z La Platy, tak i do ní) a zároveň i velmi navyšovalo cenu. Tento stav velmi vadil místním osadníkům, na což si Koruně stěžovali, ale neúspěšně. Jelikož nenašli odezvu ve Španělsku, začalo bujet pašeráctví, silně podporované Portugalci. Díky nelegálnímu obchodu se postupně autorita Peru a vzájemné propojení mezi La Plata a Peru stávalo méně důležitým a Río de la Plata se obracelo směrem k Atlantskému obchodu. Buenos Aires jako největší španělský přístav na atlantickém pobřeží se tak postupně stal nejvýznamnějším centrem v oblasti Río de la Plata.\n\nTaké obchodníci z města Potosí (centra těžby stříbra ve španělské Jižní Americe) velmi brzy pochopili, že je pro ně výhodnější posílat stříbro přes Buenos Aires, než přes Limu. Díky tomu začalo Buenos Aires rychle růst a bohatnout. V průběhu 16. století padlo rozhodnutí, že je třeba ukončit chaotický a nejednotný způsob vlády v koloniích a španělský král přistoupil k vytvoření řady místokrálovství, která měla mít přesně stanovená území a pravomoci. Jedním z těchto nových útvarů se stalo místokrálovství Peru. V jeho čele stál místokrál, který byl představitelem krále v oblasti. Kvůli v té době velmi rozšířené korupci podléhal místokrál mnoha omezením. Nesměl se oženit s místní ženou, nesměl vlastnit nemovitosti v místokrálovství a ani zde obchodovat. Místokrál byl nejvyšším představitelem administrativy, odpovídal za výběr daní, byl hlavou místní církve, předsedal soudu a velel armádě. Reálně však byly některé jeho pravomoci pouze teoretické (např. v církvi). V oblastech, kde stále probíhaly boje s indiány (resp. později s piráty a bandity) došlo k vytvoření generálních kapitanátů (\"capitanía general\"). V jejich čele stál guvernér, který se v případě potřeby mohl obrátit přímo na krále, přestože spadal pod místokrále. Místokrálovství se dále dělilo na tzv. \"corregimientos\", které spravovali správci (\"corregidores\"), kteří předsedali \"cabildu\", tedy městské radě. Corregimientos byly zpravidla osady a území kolem nich. Samotnou správu města mělo na starosti právě cabildo. Jeho členové volili každoročně starostu osady (\"alcalde\"). Pravomoci cabilda byly velmi široké. Na soudní záležitosti dohlížely tzv. \"reales audiencia\", tedy Královské audience. Těm předsedal místokrál, resp. guvernér.\n\nJelikož bylo třeba budovat a pracovat v dolech, k čemuž noví osadníci nejevili přílišnou ochotu, vznikl systém \"repartimiento\", který znamenal přidělování půdy Španělům za jejich služby Koruně. Na to se vázala tzv. \"encomienda\", tedy že k přidělené půdě byl přidělen i určitý počet indiánů. Vlastníci takové půdy měli právo vybírat na jim přidělených indiánech daň a to buď ve formě naturální (například poskytnutí zemědělských produktů) nebo ve formě práce. Pracovní systém encomienda se však velmi rychle stal doslova otroctvím, a na jeho následky umíralo indiánské obyvatelstvo ve velkých počtech (v některých oblastech Ameriky v jeho důsledku bylo domorodé obyvatelstvo prakticky zcela vyhubeno). Systém encomienda tak byl posléze zrušen a nahrazen jiným. K dalšímu pracovnímu systému patřila tzv. \"mita\". Ta přikazovala každému indiánskému náčelníkovi, aby posílal své muže na veřejně prospěšné práce. V skutečnost se však těmito pracemi rozuměla práce v dolech, kde se těžilo stříbro a zlato. Indiáni v rámci systému mita odpracovali často více než 200 dní ročně. Dalším pracovním systémem zneužívajícím původní obyvatelstvo bylo tzv. \"yanaconazgo\". Tímto pojmem se označovali indiáni, kteří přestali být součástí určitého kmene. V podstatě šlo o přesuny indiánů do oblastí, kde byli místní indiáni značně zdecimováni a neměl zde tak kdo pracovat.\n\nRegion Río de la Plata zůstával během 16. a 17. století nejméně rozvinutým regionem Španělského impéria. Z toho vyplývalo i stále velmi řídké osídlení oblasti, což bylo v protikladu s rychle rostoucí oblastí Peru, hlavně okolí hornického města Potosí. Skoro všechna významnější sídla v tehdejší Argentině tak byla postavena právě na cestě z Río de la Plata do Potosí. Následně byly během 16. století v oblasti vytvořeny tzv. guvernoráty (\"gobernaciones\") , které měly spravovat oblast. Vznikl tak Guvernorát Río de la Plata a Paraguay. Formálně se guvernér La Platy zodpovídal místokráli z místokrálovství Peru. Ale Peru bylo velmi daleko a tak reálnou moc stále drželi místní conquistadoři. Ani jeden z guvernérů však nevydržel ve funkci delší dobu, mnozí byli svrženi vzpourami, jiní se raději ze strachu vrátili do Peru. Situace se změnila až na konci 16. století, kdy guvernéři konečně dostali reálné pravomoci. Ale i zde se projevila velká vzdálenost místokrále z Peru a tak se guvernér stal prakticky neomezeným vládcem regionu, který dokonce neuplatňoval ani mnohé příkazy samotného krále.\n\nVelkou roli v rozvoji oblasti začala hrát katolická církev, která nejen šířila křesťanství, ale pomáhala také s rozšiřováním španělského vlivu a rozvoji obchodu a průmyslu. V roce 1618 byla ve městě Córdoba postavena první katedrála v Argentině. Církevní představitelé se také přičinili o změnu způsobu života některých indiánských kmenů, které se pod jejich vlivem usadily a přestaly kočovat. Velké plochy nížin nazývané pampy získaly na velké důležitosti. Tvořily prostor pro chov velkých stád skotu, ovcí či koní, která se stala důležitým zdrojem místních příjmů. Začaly také vznikat zemědělské usedlosti, tzv. \"estancias\" (které se díky velkému dostupnému území často rozkládaly na značném prostoru), čímž se začala i intenzivnější zemědělská činnost. Místní rolníci pěstovali například cukrovou třtinu či révu. Nad tradičním zemědělstvím však absolutně převládal chov dobytka, čímž se oblast Río de la Plata odlišovala nejen od Španělska, ale také od ostatních kolonií.\n\nNa počátku 17. století začaly vznikat konflikty mezi portugalskými obchodníky žijícími v Buenos Aires a vlivnými španělskými kolonisty. Tyto střety vyvrcholily nuceným odchodem Portugalců z Buenos Aires, což zcela paralyzovalo místní obchod, neboť v něm dominovali právě Portugalci. To způsobilo velké ztráty místním bohatým osadníkům, kteří v roce 1617 pro Buenos Aires prosadili autonomii. Vznikl tak Guvernorát Río de la Plata, oddělený od Paraguaye, což snížilo vliv Paraguayců. Vyhnaní Portugalci se tak mohli znovu vrátit do Buenos Aires. Konflikty však pokračovaly a v roce 1640 se španělští osadníci znovu pokusili vyhnat Portugalce z města. Vytvoření samostatného guvernorátu však bylo podporováno i samotným Španělskem, které tak chtělo posílit svůj vojenský vliv v oblasti, především kvůli ochraně španělských lodí před tamějšími piráty. Ale španělská podpora se velmi brzy změnila na povinnost platit vysoké daně. Protože však oficiální obchod musel stále procházet přes Limu, neměli obyvatelé Buenos Aires dostatek peněz, aby daně zvládali platit. To vyvolalo ve městě velkou nespokojenost, část obyvatel dokonce hrozila, že ho opustí. Na druhé straně tento stav pouze posílil nelegální obchod, který díky tomu postupně vysoce převýšil obchod oficiální. Buenos Aires se začalo postupně rozvíjet, v roce 1680 zde žilo už 5000 obyvatel. Zbytek území současné Argentiny však stagnoval, protože osady byly velmi závislé na Peru, později na Buenos Aires. Právě závislost na centrální moci způsobovala stagnaci jednotlivých osad. To vedlo ke vzniku velmi izolovaných oblastí, což přispělo k růstu silného regionalismu. Právě regionalismus v dalších stoletích komplikoval vznik a fungování pozdějšího nezávislého argentinského státu.\n\nŠpatná životní a ekonomická situace v oblasti Río de la Plata se začala měnit k lepšímu v průběhu 18. století. V Evropě právě skončila válka o španělské dědictví, do které se zapojily všechny mocnosti. Následovala postupná obnova, což znamenalo trh pro zboží z kolonií a posílilo atlantský obchod. Buenos Aires se díky tomu stalo jedním z nejvýznamnějších obchodních středisek impéria. Díky tomu mohlo Buenos Aires rozšiřovat svůj vliv i do odlehlých a málo osídlených oblastí. Dařilo se ale i Portugalcům, kteří postupně také obnovili své obchodní trasy a na druhém břehu Río de la Plata, prakticky hned naproti Buenos Aires, vybudovali pevnost a osadu Colonia del Sacramento. Portugalci tak chtěli konkurovat obchodnímu centru v Buenos Aires. Španělé novou osadu považovali především za vojenskou hrozbu a proto guvernér Buenos Aires José de Garro zorganizoval vojenskou výpravu. Tato byla úspěšná, zvítězila nad místními Portugalci, zajala jejich guvernéra a vyhnala je na sever. V reakci na to Portugalci pohrozili Španělsku válkou, pročež Španělé ustoupili a Portugalci se tak mohli znovu vrátit do Colonia del Sacramento, které se stalo pašeráckým centrem oblasti. V Buenos Aires se tak začal rozšiřovat trh s otroky z Afriky. Místním obyvatelům se to však nelíbilo, protože se obávali hrozby chorob a proto předaní otroci okamžitě putovali na sever do Potosí, kde těžili stříbro. Navzdory obavám místních se Buenos Aires stalo v první polovině 18. století největším otrokářským přístavem Jižní Ameriky. V roce 1739 však byli britští obchodníci s otroky z města vyhnáni. V následujících letech se symbolem prosperity Buenos Aires staly patrové cihlové domy, které začaly ve městě růst. V roce 1744 už ve městě žilo více než 11 000 lidí, v roce 1776 dokonce 20 000 obyvatel.\n\nVyhnání britských otrokářů uvolnilo místo pro španělské obchodníky, kteří podporovali růst města. Právě tito začali podněcovat ukončení podřízenosti vůči Peru. Zbývající sídla mimo Buenos Aires však zůstávala stále zaostalá a závislá na rozhodnutích centra v Peru, resp. Buenos Aires. V roce 1750 podepsali Španělé a Portugalci tzv. smlouvu o výměně, na základě které předali Španělé Portugalcům sedm nejvýchodněji položených jezuitských misií na toku řeky Paraná výměnou za portugalskou osadu Colonia del Sacramento, kterou obdrželo Španělsko. Jedním z důvodů této výměny byla snaha obou států o snížení vlivu jezuitů, jejichž osadám se v oblasti dařilo mnohem lépe, než osadám španělských kolonistů. I indiáni, kteří zůstali, se houfně pokoušeli dostat právě do jezuitských osad, protože tam byl život pro původní obyvatelstvo snesitelnější. Právě skutečnost, že misiím se dařilo a že díky indiánům dokázaly produkovat velmi kvalitní výrobky a dosahovaly vysoké zemědělské produkce podnítila španělské kolonisty k podobným opatřením. Jezuité proti dohodě přisuzující jejich misie Portugalsku protestovali, ale neúspěšně. Následkem toho se indiánští obyvatelé misií vzbouřili a následovala tzv. guaraníjská válka, ve které byli indiáni drtivě poraženi španělsko-portugalskou převahou. Vojenský odpor indiánských obyvatel misií však přispěl v roce 1767 k rozhodnutí krále Karla III. nařídit vyhnání jezuitů z celého Španělského impéria. Tím začal rychlý úpadek osad, které byly před tím jezuitskými misiemi. Následně byla jejich správa svěřena františkánům.\n\nŠpanělé potřebovali vyřešit problém s nelegálním obchodem v oblasti Río de la Plata. Zrušili obchodní monopol Limy a umožnili několika americkým přístavům obchodovat přímo s evropskými španělskými přístavy, také snížili daňové zatížení La Platy. Ale obchodní plavby směly provádět pouze španělské lodi a těch bylo v té době nedostatek. Na výrobky z nešpanělských zemí dovážené do kolonií bylo uvaleno velké clo. Následně Bourboni, kteří vládli Španělsku, přistoupili i na administrativní reformy. Vytvořili tzv. \"intendencias\", co byly menší územní celky v rámci místokrálovství. V jejich čele stáli intendanti, kteří obdrželi značné pravomoci. Po Sedmileté válce získali Španělé znovu kontrolu nad osadou Colonia del Sacramento (kterou před tím znovu obsadili Portugalci). Zároveň se však začali obávat možné britské invaze, protože před tím Britové z vícero oblastí vytlačili Francouze. Britové začali kontrolovat všechny obchodní cesty v severním Atlantiku a tak se začal zvyšovat význam Buenos Aires. Vznikly tak první reálné plány na skutečné povýšení Buenos Aires, které by tak nebylo už jen guvernorátem. S tím však nesouhlasili Španělé v Limě. Přesto v roce 1776 oficiálně vzniklo místokrálovství Río de la Plata s hlavním městem Buenos Aires. Pod nové místokrálovství patřily oblasti Paraguaye, Tucumánu, Cuyo a Horní Peru (kde se nacházely stříbrné doly Potosí). Díky tomu už nebylo stříbro posíláno přes Limu, ale přes Buenos Aires. Hlavním představitelem změn byl první místokrál Pedro Antonio de Cevallos. Místokrálovství se rozdělilo na osm intendancií. Pozitivní dopad těchto změn se projevil opětovným výrazným nárůstem počtu obyvatel Buenos Aires a zdvojnásobením objemu vývozu zboží.\n\nPrakticky již od poloviny 18. století si činitelé Španělského impéria uvědomovali, že nadvláda Španělska nad jeho americkými koloniemi je v současné podobě těžko udržitelná. V koloniích vládla dlouhodobá nespokojenost s mnoha rozhodnutími Koruny. Napětí v Americe vytvářelo především daňové zatížení či nutnost obchodovat pouze prostřednictvím španělských lodí. Španělsko nebylo schopno dodávat do La Platy dostatek vlastních produktů a proto byla oblast zásobována hlavně zahraničním zbožím, které však bylo zatíženo vysokými daněmi. To vedlo v Buenos Aires k růstu cen. Také jmenování evropských úředníků na koloniální funkce vyvolávalo rozporuplné reakce, protože tito neměli potřebný přehled o místní situaci. Španělé se proto snažili postupně poskytovat kreolům (\"criollos\"), tedy potomkům španělských přistěhovalců narozeným již v Americe, více autonomie, ale jen do té míry, aby zůstala zachována nadvláda a propojení se Španělskem. Padl také návrh, aby se v Americe vytvořilo několik formálně nezávislých království, do jejichž čela by byli dosazeni princové z rodu Bourbonů. Tento návrh však nebyl schválen. Myšlenky osvícenství ovlivnily i místní kreoly. Mnozí z nich totiž studovali ve Španělsku a jiných evropských zemích a viděli úpadek Španělského království a zároveň pokles španělské reputace v ostatních evropských zemích.\n\nUdržení španělské nadvlády nad oblastí La Platy mělo zajistit i vytvoření místokrálovství Río de la Plata v roce 1776, do kterého bylo investováno velké množství prostředků. Do toho však mimo jiné velmi negativně zasáhlo bezvládí ve Španělsku v roce 1808, kdy začala španělská válka za nezávislost. Tím začaly diskuse o tom, kdo a jak by měl vládnout nejen v samotném Španělsku, ale i v jeho koloniích. Tehdy se začaly objevovat úvahy o nezávislosti, ale jen jako jedné z několika alternativ. První možností bylo uznání legitimity vlády junty, která vznikla ve Španělsku. Další variantou bylo uznat za královnu sestru posledního krále Ferdinanda VII. Šarlotu. Možností bylo také vytvořit vlastní juntu, která by vládla jménem posledního krále Ferdinanda VII., což by znamenalo v podstatě určitou formu autonomie. Postupně získala nejvíce zastánců myšlenka autonomie a vlastní junty.\nV letech 1806 a 1807 se předchozí obavy z britské invaze do La Platy ukázaly jako opodstatněné. Britům se podařilo obsadit Buenos Aires. Španělé městu na pomoc nepřišli a místní si museli poradit vlastními silami. To ukázalo na neschopnost Španělů ochránit vlastní území. Hlavní roli v osvobození města získali místní kreolové, kterým tak stoupla nejen prestiž, ale i síla a politický vliv. V jejich čele stál Santiago de Liniers, Francouz ve španělských službách, který získal poměrně velký vliv. Navíc myšlenka svobodného přístavu Buenos Aires, který by mohl volně obchodovat s celým světem podle vlastního uvážení byla velmi lákavá. Otázku, kdo by měl vládnout nakonec rozhodla místní vláda La Platy, která přísahala věrnost juntě v Seville. Sevillská junta vládla oficiálně jménem svrženého krále Ferdinanda VII. na základě teorie o svrchovanosti lidu během nepřítomnosti krále. Tato myšlenka se však velmi zamlouvala i lidem žijícím v amerických koloniích. Ti tak dospěli k názoru, že i oni by měli mít stejné právo na vytvoření vlastních orgánů tak, jak tomu bylo ve Španělsku. Začaly se tak vytvářet vlastní lokální junty. V roce 1808 byla zřízena taková junta v Montevideu. Do jejího čela se postavil španělský guvernér města a za cíl si dal vymanění se z vlivu Buenos Aires a jeho místokrále Santiaga de Liniers (bonapartisty), nikoli však Španělska. Když však byl Liniers zbaven moci a nahrazen novým místokrálem Baltasarem Hidalgo de Cisneros, rozpustila se junta z Montevidea sama. Francouzi však byli na evropských bojištích úspěšní a vládnoucí junta se musela ze Sevilly přesunout do Cádizu, kde se sama rozpustila a byla nahrazena tzv. regentskou vládou. Ta prosazovala myšlenku rovnosti Španělů a Američanů, ale zároveň tvrdila, že americké kolonie jsou nedílnou součástí Španělska. S tímto však nesouhlasili mnozí Američané, kteří tvrdili, že americké kolonie jsou vázány na španělskou Korunu, ne na španělský národ a tudíž když není král, právo vládnout přechází na americký lid. Z tohoto důvodu začaly vznikat v koloniích nové junty, které měly vládnout do návratu legitimního krále.\n\nŠpanělští úředníci však považovali vznik junt za vzpouru a rozhodli se všechny zrušit a odpor potlačit. Ale mnoho úřednických postů již zastávali místní kreolové, kteří byli příznivci vlastní vlády. Tím se začaly zhoršovat vztahy mezi kreoly a Španěly, nazývanými \"peninsulares\", což znamená „poloostrované“ (Pyrenejský poloostrov). Obě skupiny sebou navzájem velmi pohrdaly. Španělé nicméně přistoupili i ke změnám, když povolili přístavům v oblasti Río de la Plata volně obchodovat se spojeneckými a neutrálními zeměmi a zboží mohly vozit i lodě z daných států. Nebyla už potřebná ani formální zastávka v některém španělském přístavu. V prvních letech 19. století tak obchod mezi Španělskem a La Plata přestal fakticky existovat, protože Španěly nahradily jiné státy, které byly schopny plnit požadavky obchodníků z La Platy. Jako jediný faktor, který ještě zůstával ve prospěch království byly špatné vnitřní vztahy v kolonii, kde na jedné straně stálo Buenos Aires a na druhé straně Montevideo a provincie. Poté, co Španělsko převzalo většinu zisků ze stříbrných dolů v Potosí pod vlastní rozpočet, bylo Buenos Aires (jehož zisk tehdy tvořily hlavně doly v Potosí) nuceno více zdanit okolní provincie, což vzájemné vztahy ještě více zhoršilo.\n\nV roce 1808 donutil francouzský vládce Napoleon Bonaparte španělského krále Karla IV. abdikovat a jeho dědice Ferdinanda nechal uvěznit. Na španělský trůn Napoleon dosadil svého bratra Josefa. Tím se Španělsko dostalo do války, což spustilo období bezvládí, které vyplnily vlády junt, resp. regentské vlády, což zapříčinilo debaty o tom, kdo má v případě nepřítomnosti krále právo vládnout a kterému území. Dosavadní místokrál Santiago de Liniers musel odstoupit a na nového se muselo určitou dobu čekat. Následně ze Španělska přišel Baltasar Hidalgo de Cisneros, který se ujal funkce místokrále La Platy. Toho však nejmenoval král, ale odbojná junta ze Sevilly, která neuznávala autoritu krále Josefa, ale naopak přísahala věrnost sesazenému králi. V té době měla v Buenos Aires velmi silnou pozici místní milice, protože celá oblast byla od časů britských invazí značně militarizovaná. Z důvodu nedostatku peněz, neboť Španělsko se nacházelo v krizi, se nový místokrál rozhodl snížit rozpočet milice. To se nelíbilo místním kreolům, kteří tvořili většinu místní milice, neboť toto rozhodnutí považovali za pokus oslabit a následně odstranit patrioty (jak se podle severoamerického vzoru nazývali). V jejich čele stál Manuel Belgrano, který začal připravovat možnou revoluci. V průběhu května 1810 byla junta v Seville donucena uprchnout před Francouzi do Cádizu. Patrioti si vynutili svolání schůze cabilda (městské rady), kde chtěli projednat postup po této události. Cisneros souhlasil a na 22. května 1810 cabildo skutečně zvolal. Zde si obyvatelé Buenos Aires odhlasovali ustanovení vlastní junty. Do jejího vedení byl zvolen místokrál Cisneros. Toto se však nezdálo radikálnímu křídlu patriotů a tak byla o pár dní vytvořena nová junta, kde už místokrál nebyl. Následně kreolové místokrále zatkli. Nová junta je v současnosti známa jako první junta a do jejího čela byl zvolen člen milice a obchodník Cornelio Saavedra.\n\nNavzdory silnému zastoupení patriotů přísahala junta věrnost králi Ferdinandovi, pod podmínkou že se vrátí na trůn. Na druhé straně již neuznávala autoritu tzv. regentské vlády, která vznikla v Cádizu po odchodu junty ze Sevilly. Nová Laplatská junta měla ambici vládnout celému území místokrálovství. K událostem z Buenos Aires se však zbývající provincie místokrálovství nepřidávaly, což bylo mimo jiné výsledkem silné regionální nevraživosti a roztříštěnosti místokrálovství. Montevideo dokonce přísahalo věrnost regentské vládě v Cádizu a odmítlo změny z Buenos Aires. Nová junta přistoupila i ke změnám v soudnictví, kdy odvolala dosavadní soudce a nahradila svými vlastními. První větší vystoupení proti změnám se událo ve městě Córdoba, kam se před tím stáhl Santiago de Liniers. Představitelé junty se rozhodli, že vůči vzbouřencům budou postupovat tvrdě a po jejich porážce popravili vůdce kontrarevoluce včetně Linierse. Na konci roku 1810 se však projevily rozpory mezi členy první junty, která byla nahrazena tzv. Velkou juntou, ve které už nejradikálnější členové neměli místo. Na konci roku 1811 byla zrušena i tato junta a nahrazena prvním triumvirátem. Představitelé triumvirátu se rozhodli rozpolcenost provincii řešit radikálněji než junty a chtěli provincie přimět k poslušnosti vůči Buenos Aires silou. Zde se však začaly projevovat první spory mezi unionisty (\"Unitarian\") a federalisty. Ve vedení unionistů, kteří tehdy připouštěli i vládu španělského krále stáli Manuel Belgrano a Bernardino Rivadavia. V čele federalistů, kteří prosazovali vytvoření volné federativní republiky stál José Gervasio Artigas. Avšak skutečná nezávislost nebyla vyhlášena ani po několika letech, což se nelíbilo mnohým patriotům. V roce 1812 se dokonce několik roajalistů neúspěšně pokusilo o kontrarevoluci, načež byli jejich vůdcové popraveni.\n\nV tomto období se do Buenos Aires z Evropy vrátil voják José de San Martín. Ten však nepatřil k milicionářům, ale k bývalým královským vojákům, kteří se rozhodli vyvažovat vliv milicí. Právě vojáci byli mnohem více radikální a stali se hlavní silou budoucích změn. To vedlo k pádu prvního triumvirátu a nástupu druhého triumvirátu. Zároveň s tím vzniklo ústavodárné shromáždění. V obou orgánech měli rozhodující slovo právě radikální armádní představitelé a jejich spojenci. V té době došlo i k formálnímu přejmenování místokrálovství na Sjednocené provincie La Platy. Ústavodárné shromáždění schválilo podobu vlajky, přijalo vlastní měnu a hymnu a deklarovalo svrchovanost (ne však nezávislost). I další opatření byla protikrálovská. V roce 1814 začal zemi vládnout tzv. \"Director Supremo\", doslova „Nejvyšší ředitel“. Director Supremo začal otevřeně podporovat a prosazovat opatření vedoucí k nezávislosti.\n\nNásledně se Argentinci zaměřili na eliminaci pozemní hrozby. Za první cíl zvolili Horní Peru se stříbrnými doly v Potosí. Následovala bitva u Suipacha (7. listopadu 1810), kde patrioti porazili roajalisty. Následně obsadili důležité Potosí. Následovaly vzpoury patriotů v městech La Paz a Chuquisaca, kde místní patrioti vyhnali roajalisty. Ale území Horního Peru se od Buenos Aires velmi lišilo, především v etnickém složení, protože zatímco v Buenos Aires žilo minimum indiánů, v Horním Peru jejich byl velký počet. Rovnost mezi bělochy a indiány, kterou přijali v Buenos Aires se tak v Horním Peru nesetkala s pochopením. Z Peru však vyslali armádu, aby potlačila vzpoury v Horním Peru a vytlačila (zničila) armádu patriotů. Dne 20. června 1811 proběhla bitva u Huaqui, kde roajalisté porazili patrioty. Současně se argentinské oddíly pokoušely prosadit svou vůli v Paraguayi, ale místní milice je porazily a následně vyhnaly, čímž nový stát ztratil i Paraguay, která vyhlásila samostatnost. Do čela armády byl proto jmenován voják José de San Martín. Ten vytvořil novou jezdeckou jednotku známou jako \"Regimiento de Granaderos a Caballo\", tedy pluk horských granátníků. Lépe se stoupencům revoluce dařilo v Banda Oriental, tedy Východním břehu (současná Uruguay). Velitelem místních vzbouřenců se stal José Gervasio Artigas, jehož podporovali hlavně venkované a statkáři, kteří nesouhlasili s rozhodnutími Montevidea, která je poškozovaly. Tato rozhodnutí prosazovali obchodníci, kteří pocházeli většinou přímo ze Španělska. Logicky se proto statkáři připojili k snahám o jejich vyhnání a vytvoření vlastní vlády. Právě vojenské úspěchy Artigase byly povzbuzením pro vládu z Buenos Aires po neúspěchu v Paraguayi a špatných výsledcích v Horním Peru. To umožnilo představitelům Spojených provincii zahájit roku 1812 obléhání rojalistického Montevidea. Již v únoru 1813 se Španělé pokusili prolomit obležení pozemní bitvou, ale byli poraženi San Martínem a jeho granátníky.\n\nPrvním Directorem Supremo se stal v roce 1814 bývalý člen druhého triumvirátu Gervasio Antonio de Posadas. Jedním z jeho prvních kroků, který se později ukázal jako velmi důležitý, bylo vytvoření vlastní námořní flotily Spojených provincií. Velitelem flotily nechal Posadas v květnu 1814 jmenovat irského přistěhovalce Williama Browna. Už o několik dní po jeho jmenování se uskutečnila námořní bitva u Buceo, kde nová flotila patriotů porazila španělskou flotilu, která se pokoušela prolomit obležení Montevidea, poslední velké bašty roajalistů na pobřeží Río de la Plata. Město bylo tou dobou obleženo již dva roky, nemělo tedy už nadále dostatek zásob, které mohly přicházet pouze z moře. A proto se porážka Španělů na moři ukázala jako fatální pro další přítomnost roajalistů ve městě. V té době už nebyl několik let jmenován žádný místokrál, jelikož poslední místokrál Francisco Javier de Eliot opustil město v roce 1811. Místní vojenskou posádku a tedy i obranu města vedl Gaspar de Vigodet, což byl vojenský velitel v hodnosti \"kapitán generál\". Montevidejská posádka se proto 23. června 1814, tedy zhruba měsíc po námořní bitvě u Buceo, rozhodla vzdát. Tato událost je považována za definitivní konec místokrálovství Río de la Plata a zároveň začátek reálných kroků vedoucích k vyhlášení nezávislosti na Španělsku. Pád Montevidea zároveň znamenal ukončení existence skutečné hrozby španělského útoku vůči Buenos Aires, protože bez takového důležitého přístavu by se už Španělům nepodařilo konsolidovat loďstvo pro účinný útok.\n\nV roce 1815 Argentinci zahájili další pokus o vojenské ovládnutí Horního Peru. Samotné tažení však bylo spíše soukromým rozhodnutím neoficiálního velitele severní armády Josého Rondeaua, než oficiálním rozhodnutím vedení Spojených provincií. Skutečným velitelem vojska jmenovaným vedením země byl Ignacio Álvarez Thomas. Zmatky ve velení a absence pověření od Directora Supremo znamenaly, že armáda patriotů postupně upadla do anarchie. Následovala ztráta důležité podpory provinční armády z města Salta, což byla další negativní zpráva pro Rondeaua. Oslabená armáda tak prohrála v bitvě u Venta a Media (21. října 1815), ale definitivní porážku znamenala až bitva u Sipe-Sipe (28. listopad 1815), kde armáda roajalistů drtivě zvítězila. To znamenalo definitivní konec snah o získání Horního Peru a zároveň začátek procesu pozdějšího ustanovení nezávislosti Horního Peru pod názvem Bolívie. Neúspěšná snaha o získání Horního Peru a zmatky, které vyvolala, způsobila, že ve Španělsku se začaly šířit zvěsti o neúspěšném konci Květnové revoluce. Krátce před tím byli ze Španělska definitivně vyhnáni Francouzi, Napoleonův bratr Josef byl sesazen z trůnu a měl se vrátit Ferdinand VII., i v koloniích mnohými považován za legitimního krále. Tyto události přiměly také nerozhodné představitele Spojených provincii, aby se začali vážně zamýšlet nad budoucností země a jejím politickém statusu. Dne 9. července 1816 ve městě San Miguel de Tucumán proběhlo shromáždění reprezentantů provincií (nazývané v současnosti Congreso de Tucumán), které vyhlásilo nezávislost Spojených provincií Jižní Ameriky (resp. Spojených provincií Río de la Plata) na španělské Koruně, zároveň byla vyhlášena ustanovení pro vytvoření ústavy. Vojenské akce pokračovaly dále, ale už na území současného Chile, protože na začátku roku 1817 překročil generál San Martín Andy, aby dopomohl k nezávislosti i zbylým španělským provinciím v Jižní Americe, čímž se zařadil mezi největší hrdiny historie Jižní Ameriky. Jednou z významných změn, které boje za nezávislost přinesly, bylo zrušení otroctví.\n\nKonflikty mezi federalisty a unionisty (\"Unitarios\") začaly již před samotným vyhlášením nezávislosti. Ty však měly svůj původ ještě v době zakládání měst v oblasti Río de la Plata. Tato města musela čelit nejprve monopolu a diktátu Španělů z Limy a později obchodníků z Buenos Aires, což vytvářelo velké regionální napětí. Artigas zprvu uznával vládu Buenos Aires a všemožně ji podporoval. Byl však také velkým zastáncem modelu federalizovaných autonomních provincií, což ho přivedlo do konfliktu s ostatními představiteli revoluce, kteří věřili v centralistickou vládu Buenos Aires. Artigasova myšlenka volné federace nebo konfederace našla velkou odezvu v mnoha provinciích, jejichž obyvatelé byli přesvědčeni, že Španěly pouze nahradí noví páni z Buenos Aires, ale pro ně se nic podstatného nezmění. Jako další problém pociťovali lidé z provincií verbování vojáků do vojska vedeného Buenos Aires, následkem čehož vznikal nedostatek práceschopných mužů. Artigas začal hlásat hesla jako autonomie v konfederaci či federaci, ukončení monopolu Buenos Aires a žádal protekcionismus pro domácí zboží jako obranu před anglickým zbožím, které nahrazovalo výrobky z provincií. Na tato hesla obyvatelé provincií slyšeli a Artigas se tak stával stále populárnějším. Kongres v roce 1813 svolal tzv. shromáždění roku 13 (\"Asamblea del Año XIII\"). Artigasovi zástupci z Banda Oriental na něm přednesli tzv. instrukce z roku 13, které představovaly jím navrhovaný projekt federálního uspořádání místokrálovství Río de la Plata bez přísahy věrnosti španělskému králi, tedy fakticky nezávislost. Banda Oriental nebyla ve smyslu tohoto návrhu ochotna jednat o jiném uspořádání, přičemž součástí návrhu byl i požadavek, aby hlavním městem nebylo Buenos Aires. To vyvolalo velký nesouhlas v celém shromáždění, zejména však ze strany zástupců Buenos Aires.\n\nPrávě toto je začátek konfliktu mezi federalisty a unionisty (centralisty). Artigasovy návrhy tak byly jasně odmítnuty, ten proto stáhl své vojsko od Montevidea, na základě čehož byla na něj vypsána v Buenos Aires odměna a byl zbaven všech hodností a vyznamenání. Buenos Aires se tím nakonec dostalo do vojenského střetu s Artigasem a jeho spojenci. Konflikt po několika letech vyhrál Artigas, což znamenalo nezávislost Banda Oriental nejen na Španělsku, ale i na Buenos Aires. S Artigasem však sympatizovaly i provincie mimo Banda Oriental, které vyhlásily tzv. Federální ligu (1815). Tu tvořily jednak některé provincie současné Argentiny, ale též Banda Oriental. Federální liga však neměla dlouhého trvání. Již v roce 1816 vstoupili na území Banda Oriental Portugalci z Brazílie, kteří také měli obavy z šíření Artigasových myšlenek. Portugalské vojsko však bylo početné a oproti vojsku Buenos Aires profesionální. Navíc provincie Federální ligy mimo Banda Oriental odmítly vyslat své jednotky na podporu Artigase. Prakticky ve dvou bitvách ztratil Artigas skoro celou svou armádu. Následně Portugalci vstoupili do Montevidea, které jim vydali jeho obyvatelé dobrovolně, když prohlásili Artigase za tyrana. Artigas však vydržel ještě několik let ve venkovských částech Banda Oriental dokud ho v roce 1820 Portugalci definitivně neporazili. Paradoxně v téže době porazili federalisté ovlivnění Artigasovými myšlenkami vojsko Buenos Aires v bitvě u Cepede, načež Buenos Aires přistoupilo na všechny požadavky federalistů. Mezi federalisty však vznikly velké spory a tak Artigas se zbytkem své armády požádal o azyl v Paraguayi, kde dožil svůj život. Díky úspěchu federalistů se však v jednotlivých provinciích dostávali k moci poměrně samostatní vládci (\"caudillos\").\n\nNeshody federalistických vůdců Francisca Ramireze a Estanislao Lópeze vyvrcholily ozbrojeným střetem dvou armád, v němž zvítězil López, následně nechal padlému Ramirezovi uříznout hlavu a tu vystavil v chrámu ve městě Santa Fe. Tyto spory se snažili využít unionisté (centristé) v čele s hrdinou počátečních bojů za nezávislost Bernardino Rivadaviem. Zde se naplno projevila patová situace, kdy se na jedné straně provincie usilovaly o nezávislost na Buenos Aires, ale zároveň bez Buenos Aires nebyly ekonomicky soběstačné. Na druhé straně zase Buenos Aires a unionisté neměli dostatek sil k prosazení svých zájmů v rámci celé Argentiny. Právě z tohoto důvodu opakovaně vznikaly ozbrojené konflikty a země se ocitla na pokraji anarchie. V tomto období se tak představitelé Buenos Aires rozhodli rozšířit sféru svého vlivu vytlačováním indiánů na jih a rozšiřováním území patřícího pod Buenos Aires. Již brzy se tak hranice reálně kontrolovaného území posunula až 1000 km jižně od Buenos Aires. Nová území velmi rychle obsadili chovatelé skotu, což definitivně změnilo hospodářství Buenos Aires ze zaměření na export stříbra na export hovězího masa. Právě Bernardino Rivadavia usoudil, že je správný čas na liberální reformy, které by pomohly rozvoji a sjednocení země.\n\nProti jeho plánům však vystoupili zastánci tradiční a jednoduché ekonomiky v čele s Juanem Manuelem de Rosas. Rivadavia přistoupil ke zrušení cabilda (které kladlo odpor jeho proticírkevním reformám) a nahradil ho administrativou dle britského vzoru. V roce 1821 inicioval založení Univerzity Buenos Aires. Rivadavia velmi obdivoval dění ve Spojených státech amerických a snažil se je všemožně napodobovat. Začal tím pádem podporovat přistěhovalectví z Evropy, ale tyto snahy se podařilo realizovat až mnohem později. Změny však přinesly posílení centralismu. Neúspěchem skončila jeho snaha o reformu vlastnictví půdy, kdy namísto rozdělení velkých území mezi mnoho zájemců na určitý čas, byla veškerá půda rozdělena pouze mezi několik významných rodin, přičemž nabývání půdy začalo být doprovázeno velkými spekulacemi. Rovněž se snažil o posílení obchodu s Velkou Británií, což se však projevilo prakticky úplným ovládnutím domácího trhu Brity, když i původně argentinské výrobky začaly být dováženy z Británie. Britové byli dokonce osvobozeni od daní za dovoz zboží a vláda se jim snažila maximálně vycházet vstříc. Britové tak v roce 1824 navázali diplomatické styky se Spojenými provinciemi, čímž je \"de facto\" uznali.\n\nV roce 1826 prosadil Rivadavia přijetí nové ústavy. Ta definitivně vylučovala návrat k monarchii a vyhlašovala republiku v čele s voleným prezidentem. Zároveň ústava uznávala právo provincií na vytvoření vlastních autonomních vlád a potvrzovala sdílení obchodních výnosů Buenos Aires. Provincie měly za tyto ústupky zrušit vlastní milice, zrušit cla vztahující se na zboží z jiných provincií a postoupit veškerou provinční půdu centrální vládě. V roce 1826 byl zároveň Rivadavia zvolen prezidentem Spojených provincií. Ale nová ústava byla jednoznačně odmítnuta vůdci provincií, kteří jednak nevěřili slibům Buenos Aires a také nechtěli rušit svá daňové a celní opatření a stejně tak i milice. Rivadaviova podpora byla již tak velmi malá a definitivně ji ukončila válka s Brazílií o Uruguay, kdy se finanční situace státu stala katastrofální. Čtyři provincie dokonce přistoupily k vytvoření vojenské aliance ve snaze zrušit ústavu. V červnu 1827 tak Rivadavia raději podal demisi. Jeho nástupce Manuel Dorrego rychle zrušil ústavu a přiznal provinciím autonomii, čímž došlo k přejmenování Spojených provincií na Argentinskou konfederaci. V roce 1828 se do Buenos Aires vrátilo vojsko z neúspěšného obležení Montevidea, vedené Juanem Lavallem. Lavalle po příchodu do města nechal zatknout a následně popravit Dorrega. Druhý generál tohoto vojska José María Paz jednal stejně v provincii Córdoba, kde také nechal popravit místní vůdce.\n\nFederalisté si po svém úspěchu prosadili vlastní představy o fungování nového státu. Vůdci unionistů (především Rivadavia) se však snažili na úspěchy druhé strany nějak odpovědět. Svými snahami o zachování centralismu Buenos Aires však začali \"de facto\" podporovat myšlenky separatismu. Tím znovu došlo k propuknutí ozbrojených střetů. Zároveň se zvyšoval vliv anglických obchodníků, usazených v Buenos Aires. Ti podporovali prodejem zbraní obě strany.\n\nSoučasně začala narůstat nespokojenost s vládou Portugalců v Banda Oriental. V roce 1825 se tak na pobřeží této provincie vylodila skupina exulantů z Banda Oriental, žijících v Buenos Aires. Tato skupina se nazývala Třiatřicet orientálců (\"Treinta y Tres Orientales\") a i když jich ve skutečnosti bylo o něco více, stále to byla velmi malá ozbrojená skupina. Ale kvůli nespokojenosti místního obyvatelstva se k ní velmi rychle přidaly stovky dobrovolníků, díky čemuž začala obléhat přímo Montevideo. V jejich čele stáli Manuel Oribe a Juan Antonio Lavalleja. Později se k nim přidal i bývalý kolaborant s Portugalci Fructuoso Rivera. Už na podzim téhož roku vyhlásili osvoboditelé nezávislost a zároveň připojení k Spojeným provinciím La Platy. Zde se však střetly mocenské zájmy nejen Spojených provincií ale i Brazílie a Británie. Všechny jmenované státy měly vlastní představy o budoucnosti Banda Oriental a Montevidea. Vzniklo tak napětí, které vyvrcholilo v lednu 1826, kdy Spojené provincie vyhlásily válku Brazílii. Obě strany si v konfliktu počínaly se střídavými úspěchy, ale poslední bitvu vyhrálo vojsko Spojených provincií vedené generálem Riverou. Toto vítězství však neznamenalo definitivní návrat Banda Oriental, ale naopak vyhlášení nezávislosti Uruguaye, kterou na nátlak Británie obě bojující strany uznaly v mírové smlouvě z roku 1828. Nezávislostí Uruguaye tak z trosek původního místokrálovství vznikl již třetí stát (před tím Paraguay a Bolívie), což pouze zhoršilo politickou situaci v Buenos Aires.\n\nNa kroky generálů se rozhodl odpovědět Juan Manuel de Rosas. Spojil se s nespokojenci z provincií a v dubnu 1829 porazili v bitvě Lavalla, který následně uprchl do Montevidea. Rosas se tak stal guvernérem Buenos Aires, což uvítali po období nestability i jeho obyvatelé. Rosas měl však jako guvernér široké pravomoci bez jakýchkoliv omezení a tudíž mohl vládnout jako diktátor. V Buenos Aires tak začala vláda federalistů, zatímco provincie ovládal unionista José María Paz, čímž se zcela obrátila původní situace.\n\nJuan Manuel de Rosas vládl v Buenos Aires kromě krátké přestávky (1832–1835) od roku 1829 až do roku 1852. Jeho vláda byla sice federativní, ale ve skutečnosti vládl poměrně autokraticky a centralisticky, zaměřoval se hlavně na provincii Buenos Aires na úkor ostatních provincií. Jedním z jeho prvních opatření po nástupu do úřadu bylo vytvoření dostatečně silné armády, aby dokázal v případě potřeby zpacifikovat nejen Buenos Aires, ale i odbojné provincie. Jelikož sám pocházel z prostředí dobytkářů, byla právě tato vrstva ve vedení státu. Tím pádem začal podporovat venkov v okolí Buenos Aires a bojovat proti indiánům, kteří stále ohrožovali venkovské oblasti. Poté, co si zajistil své pozice v hlavním městě, rozhodl se zasáhnout proti generálu Pazovi, který stále ovládal značné území v provinciích. Paz, který stál v čele unionistů, vytvořil tzv. Vnitrozemskou ligu a prohlásil se za jejího ochránce. Rosas prosadil vytvoření tzv. Federálního paktu. Generál Paz však reálně neměl takovou sílu, aby dokázal čelit armádě federalistů. V roce 1831 tak byl poražen a zajat. Konflikt však trval čtyři roky a velmi zatížil ekonomiku státu. Do čela konfederace se tak dostali tři federalisté, a to Juan Manuel de Rosas, Estanislao López a Facundo Quiroga. Po skončení bojů s Pazem opustil Rosas post guvernéra Buenos Aires a odešel bojovat s indiány na jih, kde se mu velmi dařilo. V roce 1835 byl v provincii Córdoba zavražděn federalista Facundo Quiroga. Tím se země znovu dostala na pokraj občanské války. Obyvatelé Buenos Aires, kteří měli obavy z další vlny anarchie opět jmenovali Rosase guvernérem a přiznali mu ještě větší pravomoci než měl před tím. Rosas následně triumfálně vstoupil do města za nadšeného vítání obyvatelstva.\n\nVelmi rychle se opět projevila jeho centralistická snaha o dominanci Buenos Aires přestože patřil k federalistům. Vliv Rosase byl tak silný, že přestalo existovat dělení na federalisty a unionisty a společnost se začala dělit na „rosisty“ a „antirosisty“. Rosismus však nebyl obdobou federalismuu, spočíval pouze v zavedení vlády velkostatkářů na úkor ostatních. Během Rosasovy vlády tak většina populace vlastnila pouze 1 % využívané půdy, zatímco úzká skupina velkostatkářů zbytek. Formálně však Rosas zůstával federalistou. Jeho vláda se však projevovala jako autoritářská a fungovala s podporou velkostatkářů, armády a policie. Jeho armáda se skládala z necvičených vojáků (často kriminálníků), kterým veleli armádní důstojníci. Během jeho vlády si provincie zachovávaly jistou míru autonomie, ale některé pravomoci, jako obranu a zahraniční politiku, byly nuceny přenechat Rosasovi a Buenos Aires. Situace se začala měnit i v zahraničním obchodě. Dosud jasně dominující Brity začali nahrazovat obchodníci z Francie, Německa, USA či Itálie.\n\nFrancouzští obchodníci získávali rychle vliv a požadovali podobné výhody, jaké měli před tím Angličané, ale Rosas jim nechtěl ustoupit. Následovala dvouletá francouzská blokáda přístavu Buenos Aires, což velmi zhoršilo situaci ve městě. Následně Francouzi podpořili exulanta z Buenos Aires Juana Lavallea, který z Montevidea zaútočil na provincii Entre Ríos, což znamenalo obnovení občanské války. Následně vyhlásili Rosasovi a Argentinské konfederaci válku Uruguay a Bolívie. Ve stejnou dobu se také vzbouřili dobytkáři z osady Chascomús jižně od Buenos Aires. Rosas se však projevil jako výborný stratég, když se mu podařilo zabránit sjednocení jeho protivníků. Nejprve porazil Bolívii na severozápadě, současně vyslal svého bratra, který porazil vzbouřené chovatele a následně začal s rozsáhlými represemi včetně poprav rebelů. V případě Uruguaye rychle do svého vojska naverboval uruguayské exulanty nespokojené s tamním režimem, čímž vyvolal občanskou válku v Uruguayi. Na Francouze, kteří stále blokovali přístav Buenos Aires začali tlačit Britové, kterým se nelíbily obchodní ztráty způsobované blokádou. Ani Juan Lavalle nebyl nakonec úspěšný, když ho postupně stoupenci Rosase vytlačovali stále více na sever. V roce 1841 v bitvě u města San Salvador de Jujuy byl nakonec Lavalle zabit. Francouzi pod nátlakem Britů projevili ochotu jednat s Rosasem, který jim přislíbil symbolické odškodné pro jejich obchodníky. Tím Rosasovi zůstával poslední nepřítel a to Montevideo, kde žili unionističtí exulanti z Buenos Aires. Tyto úspěchy velmi zpopularizovaly Rosasovu vládu a místní ho začali uznávat jako bojovníka proti evropským impériím. Obléhání Montevidea však již trvalo několik let, což velmi zatěžovalo rozpočet konfederace.\n\nRosas však chtěl kontrolovat a ovládat celý místní obchod a zablokoval hlavní řeky, což vadilo nejen Francouzům, ale i Britům, kteří společně zahájili blokádu přístavu Buenos Aires. Britové však po nějakém čase odpluli a blokáda tak skončila neúspěchem. V roce 1848 však Rosas uzavřel řeky znovu. Tentokrát tato situace překážela i Brazílii, pro kterou bylo říční spojení velmi důležité. Poškozená se cítila i provincie Entre Ríos, kde vládl guvernér Justo José de Urquiza. Urquiza vyzval Rosase, aby řeky znovu otevřel a aby bylo umožněno farmářům z jeho provincie obchodovat s jinými státy. S tím však Rosas nesouhlasil. Urquiza chtěl zabránit znovuzvolení Rosase, což však Rosas také odmítl akceptovat. Urquiza tak se svou armádou zaútočil na vojsko obléhající Montevideo a město konečně osvobodil. Následně vytáhl přímo proti Buenos Aires. Zde Rosas překvapivě rychle ztrácel podporu. Urquiza tak porazil Rosase v bitvě u Caseros (3. únor 1852). V Buenos Aires následně Urquizovi vojáci povraždili stovky Rosasových stoupenců. Rosas následně odešel do britského exilu, kde dožil.\n\nPorážka Rosase neznamenala automatické vyřešení problémů konfederace. Provincie se dále bránily nadvládě Buenos Aires, ale v případě, že získaly autonomii, staly se chudšími. Také vůdci Buenos Aires si uvědomovali, že pokud nebudou ochotni dělit se o bohatství Buenos Aires plynoucí z cel a obchodu v přístavu, nikdy nedojde ke sjednocení národa. Bylo tedy třeba vymyslet kompromis. Již krátce po porážce Rosase se setkali zástupci provincií ve městě San Nicolás, kde podepsali tzv. smlouvu ze San Nicolás (31. květen 1852). V ní se delegáti zavázali připravit novou ústavu, na jejímž základě vznikne silná centrální vláda a navíc všechny obchodní restrikce budou zrušeny. Tím se federalistické provincie překvapivě zavázaly k plnění původně unionistického cíle. Z Buenos Aires se měl vytvořit samostatný federální distrikt oddělený od provincie. Proti tomuto plánu se však postavilo veřejné mínění v Buenos Aires, což bylo paradoxní, jelikož před několika desetiletími podporovali takový plán právě vůdci z hlavního města. Buenos Aires se odmítlo dělit o výnosy ze svého přístavu, stejně tak odmítlo i plán na rovné zastoupení všech provincií v národním parlamentu. V roce 1852 svrhli vůdcové Buenos Aires guvernéra dosazeného Urquizou, a také se jim podařilo odrazit Urquizovu vojenskou výpravu směřující do města na začátku roku 1853. Buenos Aires současně oficiálně odmítlo smlouvu ze San Nicolás a jeho zástupci opustili ústavodárné shromáždění. Ani ústava z 1. května 1853 nebyla ze strany Buenos Aires přijata.\n\nV roce 1854 se Urquiza stal prezidentem argentinské konfederace, s novým hlavním městem Concepción del Uruguay v provincii Entre Ríos, resp. později ve městě Paraná. Buenos Aires přerušilo všechny styky se státem vedeným Urquizou a vyhlásilo samostatnost. Reálně se však jako samostatný stát chovalo už po svržení Urquizova guvernéra dne 11. září 1852. Odpor Buenos Aires vedli José María Piran, Valentín Alsina a Bartolomé Mitre. Oba státy tak fungovaly několik let vedle sebe bez vojenského střetu a akce se omezily pouze na nové celní poplatky a blokády. Ozbrojené střety byly spíše výjimečné a pokud se už udály, byly velmi malé. Buenos Aires však stále bohatlo, zatímco provincie tak jako před tím bez hlavního města stále více chudly. Urquiza nedokázal přilákat zahraniční obchodníky do vnitrozemí konfederace, neboť ti zůstávali v Buenos Aires. Konfederace se dostala do obrovských finančních problémů, bankovní systém přestal prakticky existovat a Urquiza nedokázal získat žádnou zahraniční půjčku. Rozhodl se tuto katastrofální situaci vyřešit silou a na podzim 1859 podnikl vojenské tažení proti Buenos Aires. V bitvě u Cepeda (23. října 1859) porazil vojsko Buenos Aires a přinutil Buenos Aires platit pravidelné poplatky konfederaci. Urquiza sice měl sílu na obsazení Buenos Aires, ale nedokázal by ho udržet dlouhodobě.\n\nV roce 1860 se do čela Buenos Aires dostal Bartolomé Mitre (který vedl vojsko v neúspěšné bitvě u Cepeda). Mitre od počátku začal hlásat myšlenky sjednocení Argentiny, ale postavené na jiném principu, než chtěl Urquiza. Mitre chtěl zajistit vedoucí postavení Buenos Aires a kolem něj by postupně shromáždil zbývající provincie. Mitre organizoval v konfederaci různé menší nepokoje a vzpoury. Urquiza tak v roce 1861 znovu vytáhl do války. Ale v bitvě u města Pavona ho tentokrát Mitre porazil. Urquiza se z bojiště stáhl a následně rezignoval. Následně Mitre se svou armádou začal postupovat na město Santa Fe, kde se však nesetkal s žádným odporem. Buenos Aires si vynutilo mnoho ústupků v ústavě z roku 1853. Z nich nejvýznamnější bylo zrušení vnitřních cel a podpora imigrace z Evropy. Mitre dosadil za prezidenta konfederace Santiaga Derqui, následně rezignovali všichni federalističtí guvernéři. To znamenalo, že Argentinská konfederace byla dne 12. prosince 1861 nahrazena Argentinskou republikou s hlavním městem Buenos Aires. V roce 1862 byl Mitre zvolen prezidentem republiky.\n\nBartolomé Mitre se stal prezidentem v podstatě nového státu, Argentinské republiky (\"República Argentina\"). Ústředními postavami sjednoceného státu se stali Bartolomé Mitre a Domingo Faustino Sarmiento (který se stal také později prezidentem). Oba se soustředili na národní jednotu, liberalizaci a modernizaci.\n\nMitre požádal právníka Dalmacia Véleze Sarsfielda, který již před tím pracoval na ústavě Buenos Aires, aby vypracoval podobu nového uspořádání státu.. Současně se prezident zaměřil na vybudování moderní armády, byla založena vojenská akademie a vojsko na úrovni důstojníků bylo profesionalizováno. Modernizace pokračovala také založením celostátní poštovní sítě, budováním nových železničních tratí, vznikl nejvyšší soud a tedy i soudní hierarchie. Hlavně díky železničnímu spojení se konečně mohla rozvíjet i města a provincie ve vnitrozemí. První problémy začal způsobovat federalista Ángel Vicente Peñaloza (známý jako Chaco). Chaco dokázal zburcovat celou provincii La Rioja proti vládě v Buenos Aires. La Rioja byla velmi chudá a zaostalá provincie a nebylo náročné přesvědčit místní obyvatele k boji pod příslibem většího bohatství. Penaloza dokonce dokázal se svou armádou obsadit poměrné velké území na západě Argentiny. Prezident Mitre proto požádal Sarmienta, guvernéra provincie San Juan, aby Peñalozu porazil. Sarmientovo vojsko skutečně slabě vycvičené oddíly Penaloza porazilo a hlavu samotného Chaca vystavili v ulicích osady Olta v provincii La Rioja.\n\nV roce 1864 začala válka s Paraguayí, nazývaná též jako válka proti Trojspolku. Argentina spolu se svými spojenci Brazílií a Uruguayí sice Paraguay porazila, avšak až po šesti letech krvavého a vyčerpávajícího konfliktu.. V roce 1866 se o další vzpouru pokusil spojenec Chacha Felipe Varela. I jeho pokus však byl rychle potlačen a Varela dožil v exilu v Chile. V roce 1868 se uskutečnily prezidentské volby, v nichž vyhrál Mitreův spojenec Domingo Faustino Sarmiento (nepocházel však z Buenos Aires, ale provincie San Juan). Poslední ozbrojený pokus o návrat federalismu zorganizoval Ricardo López Jordán, guvernér provincie Entre Ríos. Ten nechal v roce 1870 zavraždit bývalého vůdce konfederace Urquiza (který se stal díky výnosům z paraguayské války spojencem nové centrální vlády) a následně se postavil centrální vládě v Buenos Aires. Boj proti Jordánovi trval zhruba 4 roky, než byl i on v roce 1874 definitivně poražen. Po porážce vnějších a domácích nepřátel se Sarmiento zaměřil na budování školství. Ústřední politickou silou v zemi se postupně stala strana \"Partido Autonomista Nacional\" (PAN), tedy Národní autonomistická strana. Právě její členové v následujících letech vládli Argentině. V roce 1874 se uskutečnily nové prezidentské volby, které vyhrál Nicolás Avellaneda z provincie Tucumán. Ten konečně začal prosazovat federalizaci Buenos Aires, o níž se hovořilo již desetiletí bez jakéhokoli reálného opatření. Proti výsledkům voleb se ohradil bývalý prezident Mitre, který je označil za zmanipulované a vytáhl do boje. Byl však poražen Juliem Argentinou Rocou. V roce 1880 byl prezidentem zvolen právě Julio Argentino Roca, další kandidát PAN. Zároveň došlo k vyřešení otázky postavení hlavního města. Ve volbách utrpěl porážku guvernér Buenos Aires Carlos Tejedor. Ten neuznal svou prohru a vyvolal povstání. Armáda pod velením prezidenta Rocy jednoznačně zvítězila, což definitivně umožnilo oddělení hlavního města od provincie Buenos Aires. Hlavním městem provincie Buenos Aires se stalo město La Plata, které v tomto období začali budovat představitelé provincie Buenos Aires. Právě tyto události se berou jako definitivní ukončení občanských válek v Argentině.\n\nPo ukončení dlouhého období nepokojů se mohla Argentina konečně začít naplno rozvíjet. K tomu značně přispěly i velké imigrační vlny z Evropy a zahraniční investice. Počet obyvatel Argentiny díky přistěhovalectví vzrostl v roce 1890 na 3,3 milionu, samotné Buenos Aires mělo v roce 1895 již 670 000 obyvatel. Mnozí z nich však nemířili do Buenos Aires, ale konečně i do provincií, díky čemuž se začalo dařit i vnitrozemí. Nárůst přistěhovalectví byl vysoký, v roce 1880 přišlo za rok do Argentiny zhruba 50 tisíc imigrantů, ale už v roce 1889 to bylo za jeden rok až 200 000 přistěhovalců. Obchod se začal mnohem více zaměřovat na evropské státy a méně na jiné latinskoamerické. Ale skot v pozici exportní komodity číslo jedna nahradila ovčí vlna. Od roku 1880 se změnil i pohled vlády na zemědělství, které dostalo prostor a Argentina se díky tomu stala jedním z největších pěstitelů obilí na světě. Rozvoj zemědělství s sebou nesl i rozvoj venkova jako takového, což poskytlo prostor pro dalších evropských přistěhovalců z tradičních venkovských států zaměřených hlavně na zemědělství. Vláda zavedla tzv. kolonizační smlouvy, na základě kterých určená skupina evropských přistěhovalců dostala ještě před příjezdem určený kus půdy v některé z provincií, kterou měla obdělávat a zvelebovat. To znamenalo začátek velkého osidlování argentinské pampy a zakládání desítek až stovek nových osad. Více než 80 % argentinských přistěhovalců pocházelo z oblasti Středomoří, polovinu z nich tvořili Italové. Postupem času však bohatší přistěhovalce nahrazovali chudí, kteří hledali v Argentině lepší život. Buenos Aires se tak postupně rozdělilo, na severu žili bohatí, chudí žili na jihu města a střední vrstva na západě. Hlavní město se začalo přebudovávat podle vzoru Paříže a dostalo tak široké bulváry. Většinu strategických a významných staveb a projektů financovali Britové, kteří v tomto období prakticky ovládali státní finance.\n\nProblémy však stále způsobovaly indiánské kmeny žijící v jižních oblastech. V roce 1876 se dokonce indiáni dostali pouze 200 km od Buenos Aires, odvezli s sebou stovky tisíc kusů dobytka a navíc 500 bílých zajatců. Za účelem „vyřešení“ indiánského problému proto byla v roce 1879 vyslána vojenská výprava pod velením budoucího prezidenta, tehdy však ještě generála Julia Argentina Rocy. Tato výprava dopadla pro vládu úspěšně, odbojní indiáni byli buď podrobeni nebo zabiti. Díky svým vojenským úspěchům rozhodla strana PAN o tom, že právě Roca se stane novým prezidentem a ten skutečně v roce 1880 vyhrál volby. Roca se snažil o ještě větší míru hospodářského rozvoje země. O demokracii se však nedá zcela hovořit. Volby byly stále manipulovány a jakékoliv požadavky nad rámec toho, co byla vláda ochotna poskytnout byly řešeny nasazením vojska. V roce 1886 se prezidentem Argentiny stal další člen PAN Miguel Juárez Celman. Celman byl poměrně autoritářským typem prezidenta. Zpočátku se mu ekonomicky poměrně dařilo, ale v roce 1890, tedy na konci jeho vlády, byla země ekonomicky ve velmi špatném stavu a kvůli tištění nových peněz začala inflace. Zahraniční dluh kvůli tomu rapidně vzrostl, zároveň se snížila míra exportu i reálné mzdy. Vůči Celmanovi se tak postavila poměrně silná opozice složená z různých skupin. V jejím čele stáli politik Leandro Alem a bývalý prezident Bartolomé Mitre. Ten dokázal získat velkou podporu i u armády a v červenci 1890 začala revoluce, zvaná též Revoluce roku 90, nebo Revoluce z parku (\"Revolución del Parque\"). Alem a Mitre však měli rozdílné zájmy; zatímco Alem se snažil o skutečnou revoluci, Mitre se hlavně chtěl dostat zpět k moci. Alem tak vyšel proti prezidentovi sám se svou milicí a byl snadno poražen. Mitre se totiž ještě předtím dohodl s bývalým prezidentem Rocou, že Celmana vystřídá Carlos Pellegrini. Celman tak abdikoval a v roce 1890 se prezidentem skutečně stal Pellegrini.\n\nPoté co se Leandro Alem dozvěděl o tajných dohodách Mitrey a Rocy, vytvořil novou levicovou stranu Radikální občanskou unii (\"Unión Cívica Radical\"), tedy UCR. Alem byl idealista a za svůj cíl si vytyčil skutečně svobodné a čestné volby. V letech 1893 došlo k několika menším ozbrojeným střetům, které vedli příznivci Alema, jeho synovec Hipólito Yrigoyen dokonce nakrátko obsadil město La Plata. Snahy Alema a jeho stoupenců však vláda potlačila a zklamaný Alem raději spáchal sebevraždu. Po Celmanově abdikaci se ještě stav země automaticky nezlepšil. Argentina se však ze špatné situace dokázala dostat díky velkému množství stále neobsazené půdy, která byla kolonizována, což zvýšilo produkci státu na potřebnou míru. Hlavní roli hrál export obilí, který rostl velmi rychle a stal se hlavní exportní komoditou Argentiny. Díky tomu byla již v roce 1896 národní měna stabilizovaná. S koncem 19. století však navzdory všem problémům začal růst, který překonal všechny dosavadní. Argentina se tak zařadila mezi nejvyspělejší státy světa. Stále tu nicméně zůstávaly velké vnitřní problémy a rozpory – jednak zde bylo Buenos Aires, město na úrovni západních metropolí, ale na druhé straně zde byly vnitrozemské provincie bez splavných řek a železnice, které patřily mezi nejzaostalejší části Latinské Ameriky. Na politické úrovni stát zůstával nadále velmi nestabilní a zkorumpovaný. Imigrace začala znovu narůstat, ale tentokrát již migranti mířili hlavně do měst a ne na venkov. Nastala zlatá éra, kdy se přístav Buenos Aires stal po New Yorku druhým nejdůležitějším americkým přístavem v Atlantiku. V hlavním městě žila velká střední vrstva, pocházející hlavně z přistěhovalců. Příliv přistěhovalců byl tak velký, že rodiny často musely žít pouze v jedné místnosti obytného domu.\n\nHospodářský rozmach měl často negativní dopad na životní prostředí, zejména lesy byly bezohledně drancovány evropskými společnostmi. V roce 1907 došlo v blízkosti města Comodoro Rivadavia na jihu Argentiny k objevení ropy. Argentina ale neměla rozsáhlé zásoby uhlí a železné rudy a proto se navzdory hospodářskému rozmachu nedařilo rozvíjet průmysl. Díky růstu země však ztratily podporu myšlenky zesnulého Alema a jeho strany UCR. Na konci 19. století opět získal zásadní postavení bývalý prezident Julio Argentino Roca. V roce 1892 prosadil za nového prezidenta Luise Sáenze Peñu i přesto, že při nepokojích revoluce roku 90 slíbil Mitra, že na post prezidenta podpoří jeho. V roce 1895 prezidentem pro změnu prosadil Josého Evarista Uribura. Oba poslední prezidenty na tento post dosadil, protože je mohl snadno ovládat. V roce 1898 se však Roca konečně rozhodl stát se sám znovu prezidentem. Zemi se sice dařilo, ale přesto posiloval tábor nespokojenců. Ti však nepožadovali revoluci, ale snažili se o klidné změny, zejména usilovali o čestné volby. Střední třída tak postupně začala podporovat UCR a jejího předsedu Hipólita Yrigoyena, který nahradil svého strýce Alema. Pro vládu však bylo znepokojující, že chudina a dělnická třída začala podporovat radikálnější levicové strany včetně anarchistů. UCR se dokonce od roku 1898 na protest vůči manipulování voleb vůbec neúčastnila. V roce 1905 vypukla další vzpoura do jejíhož čela se postavil Yrigoyen. Měla však spíše propagační než reálný cíl, takže i když ji vláda snadno potlačila, Yrigoyen dosáhl svého cíle. Díky tomu postupně získal Yrigoyen a jeho UCR širokou lidovou podporu. Mnohem větší problémy dělali anarchisté, kteří pravidelně organizovali násilné vzpoury. Vláda proti nim začala tvrdě zakročovat, většina jejich představitelů byla zatčena a deportována ze země. Anarchisty tak nahradili umírnění sociální demokraté, kteří ale prosazovali hlavně liberální myšlenky.\n\nV zemi vznikl tlak na politické změny, kterým se však Roca silně bránil, což oslabilo jeho pozici uvnitř jeho vlastní strany PAN. V roce 1904 se tak prezidentem stal kompromisní kandidát obou frakcí PAN Manuel Quintana. Vliv Rocy postupně klesal. Quintana zemřel v úřadě a nahradil ho další člen strany PAN José Figueroa Alcorta, ten však už jednal samostatně, aniž by dostával instrukce od Rocy nebo jiného člena PAN. Právě prezident Alcorta prosadil v roce 1910 za nového prezidenta zastánce politických reforem Roqueho Sáenze Peñu. Od roku 1911 tak získali volební právo všichni muži starší 18 let. Yrigoyen a jeho UCR začali s velkou kampaní, díky čemuž stále více posilovali svoji pozici.\n\nDíky úspěšné kampani UCR se v roce 1916 prezidentem stal Hipólito Yrigoyen, čímž skončilo dlouhé období hegemonie strany PAN. Země si v podstatě udržela ekonomické tempo, které měla před první světovou válkou, bez větších problémů překonala i světové poválečné hospodářské krize. Čelila ale pravidelným národním hospodářským recesím, které vznikaly z důvodu poklesu argentinského exportu. Yrigoyen vládl od roku 1916 až do roku 1922, ale jeho vláda byla poznamenána změnou volebního systému přesně podle (před první světovou válkou) schválené reformy. Jeho vláda se rovněž zaměřila na pomoc zemědělcům, pro něž chtěla vybudovat státní banku určenou na jejich podporu. Tím chtěl prezident pomoci kolonizaci nových území a zároveň získat podporu ze strany střední třídy z provincií. Ale parlamentu vládli konzervativci, tedy konkurenti Yrigoyenových radikálů, kteří tyto snahy prezidenta okamžitě zamítli, protože nechtěli ohrozit vlastní pozice v těchto oblastech. Yrigoyen se tedy rozhodl obejít parlament a začal používat tzv. prezidentské intervence přímo v provinciích. Díky tomu v příštích volbách dokázali Yrigoyenovi radikálové získat v parlamentu většinu hlasů. Jelikož však v horní komoře měli více zástupců konzervativci, nedokázal Yrigoyen prosadit ty zákony a opatření, které potřeboval. Svůj program však Yrigoyen dokázal prosadit v oblasti vysokých škol, kde s podporou stávkujících studentů změnil vyučovací systém a ke třem již existujícím vysokým školám přidal další dvě v provinciích. V roce 1916 začala velká stávka v přístavu Buenos Aires. Ministři radikální strany šli na místo osobně vyjednávat a podpořili požadavky stávkujících a odborářů, co radikálům získalo velké sympatie mezi dělníky a odboráři. Díky tomu vyhráli radikálové parlamentní volby v roce 1918. Konzervativci se od této chvíle začali vážně zabývat možností násilného svržení vlády radikálů v čele s Yrigoyenem. Konflikty vyvrcholily v roce 1919 během tzv. tragického týdne, kdy hladovějící hutníci vyhlásili stávku. Při následném policejním zásahu vůči stávkujícím byl zabit jeden z policistů, v odvetu policisté zastřelili pět stávkujících. Následovala generální stávka, která ochromila celé Buenos Aires. Do ulic tak musela přijít armáda, čehož využili agenti konzervativců, kteří v ulicích povraždili desítky odborářů. Po skončení těchto nepokojů se konzervativní agenti sdružili do tzv. Argentinské vlastenecké ligy (\"Liga Patriótica Argentina\"). Toto sdružení mělo podporu armády a jeho úkolem bylo zabránit případné bolševické revoluci. Zároveň mělo sdružení zabránit vládě radikálů, aby se v budoucnu postavila na stranu dělníků. Při následující stávce dělníků a zemědělců v roce 1921 se už Yrigoyen a jeho vláda raději od stávkujících distancovali. Stávka tak byla krvavě potlačena armádou.\n\nYrigoyen se pokusil politicky ovlivnit armádu, což se mu však vůbec nepodařilo. Důstojnický sbor začal naopak sympatizovat s konzervativní pravicí a mnozí důstojníci se začali politicky angažovat. To Yrigoyenovi zabránilo v realizaci jeho politických plánů. Yrigoyen tak zvýšil výdaje státu, aby získal masovou lidovou podporu. Yrigoyen se tím však stal velmi nepopulárním mezi pravičáky a tak se rozhodl na místo prezidenta vybrat místo sebe jiného kandidáta, kterým se stal Marcelo Torcuato de Alvear. Ten se v roce 1922 stal prezidentem. Yrigoyen mu však zanechal velký státní dluh, protože během své vlády si přízeň voličů v podstatě kupoval velkými výdaji státu. Prezident Alvear musel čelit názorovému rozštěpení radikální strany, protože její členové se nedokázali shodnout, zda navzdory velkému dluhu pokračovat ve velkých státních výdajích. Alvear zpočátku podporoval radikály vyzývající k ukončení výdajové politiky, ale nakonec byl okolnostmi přinucen podpořit zastánce bývalého prezidenta Yrigoyena, proti nimž chtěli jejich odpůrci použít armádu, co prezident odmítl. Hipólito Yrigoyen se díky tomu v roce 1929 stal znovu prezidentem Argentiny. Ale politická situace se již změnila a musel čelit řadě silných oponentů, především silné opozici představitelů armády. Stále více se začalo diskutovat o možnosti vojenského převratu, který by Yrigoyena sesadil. Yrigoyen a jeho podporovatelé postavili svou kampaň na ropě a odporu vůči americkým ropným společnostem, které konkurovaly domácí ropné společnosti YPF. Yrigoyen a jeho příznivci slibovali, že nahrazením amerických společností domácí YPF se vyřeší všechny domácí problémy, protože právě z ropy by se vyplatil státní dluh. Americké ropné společnosti si Yrigoyen vybral záměrně, protože chtěl získat sympatie argentinských velkostatkářů, kteří se nedokázali prosadit na trhu v USA. Všechny Yrigoyenovy důležité snahy však znovu brzdil konzervativní senát. Někteří členové radikální strany chtěli vyřešit problém senátu co nejdříve a zavraždili vůdce opozice z provincie Mendoza, který měl kandidovat právě na uvolněné místo v senátu. V roce 1930 tak byli radikálové konečně blízko ovládnutí horní komory. V roce 1929 však došlo ke krachu na newyorské burze, což byl začátek konce vlády Yrigoyena a radikální strany. Radikální strana již neměla peníze na velké státní výdaje, což se projevilo i slabým výsledkem v parlamentních volbách roku 1930. Zároveň začaly pravidelné demonstrace a média se vracela k vraždě vůdce opozice z Mendozy. Yrigoyen se tak dostal do velkých problémů, které nedokázal účinně řešit. V září 1930 přišel vojenský převrat, který ukončil vládu Yrigoyena a jeho radikální strany.\n\nVojenský převrat vrátil vládu do rukou konzervativců, přívrženci radikální strany to však prezentovali jako návrat oligarchie. V současnosti historici nazývají 30. léta 20. století argentinských dějin jako \"Década Infame\", tedy „hanebná dekáda“. Toto období bylo poznamenáno zhoršením životní situace obyvatelstva a finanční závislosti státu na Velké Británii. Vojenská vláda způsobovala prohlubování nedůvěry obyvatelstva v demokracii a demokraticky zvolené orgány státu. Na druhé straně se však Argentině ekonomicky poměrně dařilo.\n\nDne 6. září 1930 se uskutečnil první vojenský převrat v Argentině v 20. století. Proti vojákům nestál prakticky žádný odpor, protože prezident Hipólito Yrigoyen byl v té době už velmi nepopulární. Účastníci vojenského převratu se však dělili na dvě skupiny. Radikální pravicové křídlo vedl generál José Félix Uriburu. Tato část se projevovala silnými nacionalistickými názory, antikomunismem a obdivem k evropským diktátorům jako Benito Mussolini a Miguel Primo de Rivera. Těsně po puči zamýšleli členové radikálního křídla armády zrušit ústavu z roku 1853, zakázat politické strany, zrušit volby a vytvořit autoritativní vojenský režim. Většinu puče však tvořilo umírněné křídlo, které vedl generál Agustín Pedro Justo. Tato část byla proti rušení ústavy, ale zasazovala se o odstranění příznivců prezidenta Yrigoyena z jejich funkcí. První rok se však obě křídla převratu nedokázala mezi sebou dohodnout na žádných zásadních věcech. Formálně však prezidenta Yrigoyena ve funkci nahradil generál Uriburu. Ten si chtěl pozici posílit i vytvořením vlastní polovojenské organizace, ale svými kroky si postupně znepřátelil obyvatelstvo. Dokonce se začaly objevovat hlasy volající po návratu Yrigoyena. Uriburu byl však přesvědčen, že tyto náznaky nespokojenosti nejsou pravdivé a vyhlásil v dubnu 1931 volby v provincii Buenos Aires. V těch však vyhrála znovu radikální strana, která se dokonce pokusila o menší povstání. Uriburu se tím pádem alespoň snažil získat na svou stranu většinu důstojníků, ale ani to se mu nepodařilo. Uriburu byl postupně přinucen vypsat nové prezidentské volby, ale z těch byli automaticky vyloučeni kandidáti radikální strany.\n\nVolby se uskutečnily v listopadu 1931 a suverénně je vyhrál generál Justo, vůdce umírněného křídla převratu. Justo zastupoval skupiny vládnoucí Argentině během vlád národních autonomistů z dob prezidenta Rocy. Armáda podpořila Justa jako nového prezidenta i přesto, že volby byly výrazně zmanipulovány v jeho prospěch. Někde volilo více lidí, než bylo oficiálně zapsaných voličů, jinde volili i mrtví. Radikální strana tak znovu začala bojkotovat volby podobně, jako to dělala za vlády národních autonomistů. Justa podporovaly tři politické strany: konzervativci, konzervativní část socialistů a bývalá část radikální strany, která z ní vystoupila pro nesouhlas s bývalým prezidentem Yrigoyenem. Tyto tři strany se sdružily do politického subjektu Concordancia. Justo se stal oficiálně prezidentem 20. února 1932 a hned zrušil výjimečný stav, vyhlášený během vojenského převratu v roce 1930. Následně nechal propustit bývalého prezidenta Yrigoyena a jiné politické vězně a umožnil mnohým profesorům vrátit se do škol. Prezident Justo se také postavil proti polovojenské organizaci založené jeho předchůdcem Uriburou. Změnila se i reakce vlády na stávky dělníků, Justo na ně neposlal armádu, ale raději vyjednával. Také kvůli tomu byla jeho vláda přijímána mnohem lépe než předchozí vojenská vláda. V roce 1933 zemřel bývalý prezident Yrigoyen, což znamenalo ztrátu posledního významného opozičního představitele. Navzdory světové hospodářské krizi se Justově vládě podařilo výrazně snížit státní dluh Argentiny a celkově zlepšit finanční stav státu. Vládě se také podařilo zlikvidovat deficit zahraničního obchodu. Hlavní postavou těchto ekonomických úspěchů byl ministr financí Federico Pinedo. V roce 1934 se Pinedo přičinil o založení národní banky, která se stala hlavním nástrojem jeho ekonomických reforem. Problémem se však stal vztah s Velkou Británií. Ta byla hlavním obchodním partnerem Argentiny a prosadila si pro své zboží v Argentině speciální přístup, kdy většina jejího dovozu nepodléhala v Argentině clu. Británie zase měla dovážet stanovené množství argentinského zboží. Tento vztah byl dokonce smluvně dohodnutý. Argentina se tak však dostala do stavu, kdy nedokázala bez rizika velkých finančních ztrát zatlačit na zahraniční společnosti, protože ty si v některých oblastech vytvořily absolutní monopol.\n\nPozice zahraničních společností začali využívat někteří politici, kteří ji přirovnávali ke koloniálním časům. Postupně se tak začala tvořit různá nacionalistická hnutí. Vznikl tak politický proud označovaný jako ekonomický nacionalismus, který poukazoval na nevyvážené obchodní vztahy Argentiny a její zahraničních partnerů, kdy jim Argentina poskytovala mnohem větší prostor, než její zahraniční partneři u sebe umožňovali argentinskými podnikatelům a produktům. Prezident Justo skončil ve funkci v roce 1938. Za prezidenta byl vybrán Roberto María Ortiz, právník, původně člen radikální strany, kterou odstavil právě vojenský puč. Ortiz poté, co se stal prezidentem (ve zmanipulovaných volbách), prohlásil, že od dané chvíle je proti manipulaci voleb. To umožnilo radikální straně vyhrát v parlamentních volbách. Už zanedlouho však začala druhá světová válka. Během předchozí světové války zůstala Argentina neutrální, což se ukázalo jako velká ekonomická výhoda. Během druhé světové války však byla veřejné mínění nejednoznačné. Již v roce 1940 začala Británie kontrolovat Atlantský oceán, což mělo negativní vliv na export Argentiny, protože své zboží exportovala hlavně do Evropy. Krizi však nemohl řešit prezident Ortiz, který pro vážné zdravotní problémy nemohl často po delší dobu vykonávat svůj úřad. Zastupoval ho tak viceprezident Ramón Castillo., který však měl odlišné politické názory než Ortiz a patřil k tvrdým konzervativcům. Kvůli tomu se obnovily spory mezi radikální stranou a konzervativci, které se projevovaly především v parlamentu (kde měla radikální strana většinu), který odmítal jednat o řešení ekonomických problémů spojených s válkou. Jelikož Velká Británie byla světovou válkou velmi postižena, chtěla tento špatný stav Argentina řešit tím, že by Británii jako obchodního partnera nahradila Spojenými státy. Američané však nebyli ochotni přijímat argentinské zboží, naopak uvalili na produkty typické pro Argentinu vysoká cla. Navíc USA omezily případný vývoz zbraní do Argentiny a naopak do Brazílie začaly zbraně vyvážet bez problémů. Vzájemné vztahy se tak ještě více zhoršily. V Argentině začaly sílit hlasy, které upozorňovaly na riziko, že USA podporují potenciální útok Brazílie na Argentinu. To velmi posílilo nacionalistické nálady v zemi. Nacionalisté postupně posilovali své pozice a začali měnit Argentinu podle příkladu fašistické Itálie. Žádná změna však nedokázala zvrátit problém s nemožností vyvážet své produkty do zahraničí. To znovu posílilo radikální stranu, která chtěla uskutečnit vlastní vojenský převrat. Viceprezident a zároveň zastupující prezident Castillo tak začal vládnout prezidentskými dekrety. Přesto však ztrácel rychle podporu a u moci se držel pouze díky armádě. Země se začala postupně uzavírat. Zároveň se ještě více zhoršily vztahy s USA, které se ocitly na bodu mrazu, když Spojené státy zcela zakázaly dovoz zbraní do Argentiny. V červnu 1942 se Ramón Castillo stal sám prezidentem. Jeho popularita však byla velmi nízká, takže se spolu se svými přívrženci rozhodl uspořádat nové prezidentské volby na konci roku 1943, kde také vybral vhodného kandidáta na nového prezidenta Robustiana Patróna Costase. Právě osoba vybraného budoucího prezidenta však vzbudila takový odpor, že musela zakročit armáda, která svým zásahem současně ukončila tzv. hanebnou dekádu.\n\nDne 4. června 1943 provedla armáda státní převrat, který ukončil vládu prezidenta Castilla a konzervativců. Tento krok armády uvítala většina obyvatelstva, které věřilo, že pouze vojáci zajistí pořádek a stabilitu. Generálové se zase domnívali, že prodlužování špatné situace a další volební podvody pouze prohloubí krizi. Převrat podpořila radikální strana, ale i Spojenci, především USA. Ale členové převratu se opět dělili na umírněné a radikály. Umírnění se chtěli připojit ke Spojencům a přerušit styky s Osou, zatímco radikálové chtěli pokračovat v tvrdé protiamerické politice. Do čela státu se dostal generál Arturo Rawson, který měl americké kořeny. Ten však v čele státu a samotného převratu zůstal pouze tři dny a 7. června 1943 byl nahrazen generálem Pedrem Pablem Ramirez. Ramírez patřil k umírněnému křídlu a přislíbil dokonce vypsání nových prezidentských voleb. Spojené státy nový vojenský režim bez problémů uznaly jako vládu Argentiny. Generál Ramírez však nakonec nové volby odmítl a dokonce i zhoršil vztahy s USA, protože odmítl přerušit styky s Osou. Do popředí se začalo dostávat radikální křídlo armády, když se viceprezidentem a ministrem války stal generál irského původu Edelmiro Julián Farrell, jeden z největších extremistů mezi generály.\n\nKonzervativní generálové věřili, že podpora nacistického Německa a jeho spojenců pomůže Argentině, aby se v budoucnu zbavila závislosti na britské obchodní dominanci. Vůči vojenské vládě se však brzy začala tvořit silná opozice složená z různých politických stran a společenských tříd. Obyvatelstvo požadovalo vypsání voleb a zrušení výjimečného stavu. Armáda přistoupila ke zvýšení intenzity národního vyučování na školách, k posílení vyučování náboženství (ve snaze získat církev), došlo však i ke zrušení politických stran, cenzuře tisku, zákazu stávek a tvrdým represím vůči opozici. Vojenská vláda následně začala jednat s Německem o dodávkách zbraní (protože USA jim je nechtěly dodávat). To znamenalo ztrátu podpory i posledních zemí, jako Spojené království, které byly ochotné s Argentinou spolupracovat. Spojenci pohrozili vojenské vládě totálním embargem na veškeré zboží. Tomuto tlaku v lednu 1944 vojenská vláda ustoupila a přerušila diplomatické styky s Německem. To se však nelíbilo konzervativnímu křídlu armády, které prosadilo odvolání Ramireze z funkce faktického prezidenta. Do čela státu se tak 24. února 1944 dostal zastánce tvrdé konzervativní linie generál Farrell.. Pod jeho vedením začaly v Argentině rozsáhlé stavební projekty. Ale výdaje státu na armádu byly obrovské, což způsobovalo problémy. V zemi začal vládnout režim podobný těm v Německu, Itálii či Španělsku, opoziční názory byly tvrdě potlačovány.\n\nDo popředí se začal dostávat další voják a chráněnec prezidenta Farrella Juan Perón. Ten se stal v roce 1944 viceprezidentem Argentiny. Ještě před tím však absolvoval cestu po Itálii a Španělsku, kde viděl následky evropských konfliktů a občanských válek. Právě tomu chtěl zabránit v Argentině. Díky svému vystupování a rétorickým schopnostem si velmi brzy získal masovou lidovou podporu. Zaměřil se hlavně na dělníky, protože věděl, že tvoří podstatnou a důležitou část obyvatelstva, jejíž podporu potřebuje. Kvůli tomu začal prosazovat zvyšování platů a jiná zvýhodnění pracujících. Perón však využíval hlavně skutečnost, že Argentině se navzdory všemu ekonomicky celkem dařilo a mzdy se dokonce přirozeně zvyšovaly. Perón však zároveň přesvědčil bohatou třídu a vlastníky továren, že zlepšením postavení dělníků ochrání jejich majetky a zájmy před hrozbou komunismu. Ale stále se našlo mnoho lidí, kteří tyto Perónovy snahy hodnotili jako další projev fašismu vojenského režimu. Na začátku roku 1945 učinily Spojené státy vstřícný krok a zmírnily embargo vůči Argentině. To se setkalo v zemi s velmi pozitivní odezvou a Argentina dokonce o pár měsíců vyhlásila válku Německu a Japonsku. Spojené státy jako odpověď plně uznaly vládu generálů. Ale po smrti amerického prezidenta Roosevelta v dubnu 1945 se prezidentem stal Harry Truman, který přistoupil k personálním změnám na vícero postech včetně velvyslance v Argentině, kterým se stal v říjnu 1945 zastánce tvrdé linie Spruille Braden. Ten začal hned organizovat opozici vůči vojenskému režimu v Argentině, později hlavně opozici vůči Perónovi. V říjnu 1945 založili Perónovi příznivci novou Stranu práce (\"Partido Laborista\"). Ta však neměla pouze podporu dělníků a oborů, ale i části radikálů, konzervativců a církve. Dne 8. října 1945 však Perónovi nepřátelé v armádě donutili prezidenta Farrella, aby Peróna odvolal. Farrell pod nátlakem souhlasil a vyzval Peróna k rezignaci, což Perón hned druhý den udělal. Současně s podpisem demise podepsal i opatření zajišťující zvýšení platů pro všechny obyvatele Argentiny. Zároveň měl dovoleno promluvit v rozhlase, což byla velká chyba jeho odpůrců, neboť i toto vystoupení mu pouze zvýšilo podporu. Následně musel Perón odejít do vězení na ostrov Martín García. Peron protivníci však udělali další chyby. Nejprve zrušili některé z výhod, které Perón podepsal při svém odchodu a také dovolili Perónově přítelkyni Evě Duarteové, aby organizovala Perónovy příznivce. \n\nPrávě Evita, jak se Evě Duarteové přezdívalo, nakonec uspořádala 17. října 1945 mohutný pochod dělníků na Buenos Aires, nazývaný Den věrnosti (\"Día de la Lealtad\"). Zúčastnily se ho statisíce lidí, kteří volali po propuštění Peróna z vězení. Policii velel přítel Juana Peróna, a tak policisté nezasáhli vůči demonstrantům, kteří se tak přesunuli do centra města. Jelikož i vojáci odmítli střílet do demonstrantů, přikázal prezident Farrell, aby byl Perón převezen do Casa Rosada, což je sídlo argentinského prezidenta, kde Perón triumfálně před svými příznivci vystoupil s projevem. Zde Perón ohlásil přechod z armády do civilního politického života. Proti silnému Perónovi se však zformovala koalice složená ze všech jeho nepřátel, která se nazvala Demokratická unie (\"Unión Democrática\"). V únoru 1946 se uskutečnily volby, ve kterých Perón a jeho Strana práce zvítězili. Lidé ho tehdy volili i na protest vůči americké protikampani vedené velvyslancem Bradenem, kterou považovali za vměšování se do vnitřních záležitostí Argentiny. Armáda ještě před volbami přislíbila, že umožní vítězi voleb převzít vládu, čímž skončilo období vojenské vlády, vzešlé po převratu z roku 1943.\n\nVolby přinesly v politickém životě země mnoho změn, socialisté se nedostali vůbec do parlamentu, zbylé strany zaznamenaly výrazný pokles. Pouze radikální strana si držela své pozice a stala se nejsilnější opoziční stranou. Ale Perón nevyhrál pouze prezidentské volby, jeho strana současně získala většinu v obou komorách parlamentu a kontrolu nad skoro všemi provinciemi (kromě jediné). Perón velmi prozíravě nominoval do své vlády zástupce odborů a dělníků, ale i zástupce bohatých vrstev a podnikatelů. Perón měl štěstí, protože předchozí konzervativní vojenské vlády zanechaly zemi v překvapivě dobrém ekonomickém stavu. Mnoho států Argentině dlužilo peníze. Navíc po politických změnách v zemi a definitivním připojení se k vítězné straně Spojenců skončila i embarga a blokády. Perón po vojenských vládách zdědil velké devizové rezervy, které tvořily jednu třetinu všech devizových rezerv celé Latinské Ameriky. Jelikož po skončení druhé světové války pomalu začínala studená válka, byly Spojené státy nuceny zlepšit své vztahy s Argentinou, i když vládě Juana Peróna stále nedůvěřovaly. V dubnu 1946 se tak novým velvyslancem USA v Argentině stal smířlivý George S. Messersmith, čímž skončilo období radikálního velvyslance organizujícího opozici vůči Perónovi. Perón se stal spojencem USA, ne však z ideologických důvodů, ale podobně jako v jiných oblastech, z důvodů racionálních, protože měl zájem o americké technologie. Do Korejské války nevyslal vojenské jednotky po boku Spojených států pouze kvůli velkému odporu veřejného mínění. Na druhé straně Perón uznal vládu Sovětského svazu, se kterým hned navázal diplomatické styky. Právě SSSR používal Perón jako páku pro diplomatické vydírání (avšak v daných mantinelech) Spojených států v době, kdy od nich něco požadoval.\n\nPerónův ekonomický program (tzv. první pětiletý plán) byl postaven na dosažení soběstačnosti státu do roku 1951. Ale jeho vládní program se vůbec nezabýval zemědělstvím, které vytvářelo nejdůležitější exportní komodity Argentiny. To způsobilo tomuto sektoru v následujícím období velké problémy. Vláda však začala podporovat i riskantní opatření, centrální banka začala tisknout peníze a soukromé banky zase poskytovat úvěry i lidem, kteří neměli prostředky na jejich splacení. Perón slíbil odkoupení železnic do rukou Argentiny, což také splnil, ale koupě železničních společností způsobila nedostatek financí na jiné projekty. Jelikož však železnice v zemi byly již desítky let bez investic od původních britských vlastníků, vyžadovaly další miliardy na rekonstrukci.\n\nPerón se musel současně vyrovnat i s armádou. Ta totiž provedla v posledních desetiletích dva vojenské převraty a tak Perón motivoval vojáky vysokými platy, aby se vyvaroval jejich možného zasahování do politiky v budoucnu. Také začal nakupovat moderní zbraně, aby uspokojil generální štáb. Přesto neměla armáda takové výhody jako před tím a její rozpočet byl stále menší, protože podstatná část peněz musela jít na uspokojení požadavků dělníků.\n\nKrátce po volbách v roce 1946 zrušil Perón svou Stranu práce a nahradil ji novou Jednotnou stranou národní revoluce (\"Partido Único de la Revolución\"). Tu založil hlavně proto, aby se zbavil některých členů Strany práce s nimiž už nechtěl spolupracovat, nebo kterým nechtěl splnit to, čem jim slíbil před volbami výměnou za jeho podporu. Proti Perónovi vystoupil odborový předák Cipriano Reyes, který dokonce zorganizoval velkou stávku. Perón nechal Reyese zatknout a ten skončil ve vězení s obviněním z přípravy atentátu na Peróna. Kromě tohoto případu však Perón s odbory vycházel velmi dobře, protože jim vždy zajistil velké materiální výhody. Perón tak vytvořil zcela nový politický systém zvaný perónismus. Tento nesnadno charakterizovatelný systém spočíval v podpoře dělníků, ale zároveň i podnikatelů, ale především v populismu. Perón se neštítil pro své politické cíle použít i násilí. Dokonce začal podporovat skupinu zvanou \"Descamisados\" („bez košil“), což byla skupina profesionálních rváčů, kteří pro Peróna plnili úkoly násilného typu, včetně politických vražd. Stejně tak i média musela čelit cenzuře a ovlivňování ve prospěch prezidenta. Velmi důležité místo v politických plánech Juana Peróna měla už jeho právoplatná manželka Eva Perónová, známá jako Evita. Přestože nepocházela z Buenos Aires a byla nemanželským dítětem, vybudovala si zde množství významných kontaktů, což Perónovi později značně usnadnilo politickou kariéru. Velmi rychle se projevila velmi podobně jako její muž, uměla dobře přesvědčovat davy, což také začala využívat. Díky tomu si získala masovou podporu po celé zemi. Začala veřejně prosazovat různé požadavky, jako volební právo pro ženy. Perón jí dokonce svěřil ministerstvo práce a sociálních věcí. Prezident využíval Evitu při různých příležitostech, které mohly být medializovány, především při podpoře chudých dětí. Evita se zaměřila výhradně na chudou část populace a dělníků, protože sama vyrůstala v chudobě. Popularita Evity byla tak vysoká, že ji Perón v roce 1947 vyslal na turné po Evropě, aby popularizoval svou vládu. Pro Perónovy stoupenců se Evita stala postupně absolutním a nedotknutelným idolem a byla mnohem populárnější než samotný prezident.\n\nV roce 1947 Perón svou stranu přejmenoval na Perónistickou stranu (\"Partido Peronista\"). Strana se postupně stala velmi důležitou součástí života ve společnosti, přičemž pokud chtěl člověk pracovat ve státních službách, musel být členem Perónistické strany. V roce 1949 Perónistická strana přijala novou ústavu, která nahradila ústavu z roku 1853. Nová ústava změnila způsob volby prezidenta, prodloužila jeho funkční období na 6 let s možností znovuzvolení bez omezení, stejně se dotkla i způsobu volby senátorů a poslanců a prodloužila i jejich mandáty na 6 let. Perón začal také utrácet velké množství finančních prostředků z devizových rezerv země, což mu mělo v budoucnu způsobit velké problémy. Argentina měla opět problém s exportem svého zboží. V USA se opět neprosadila kvůli stejným ochranářským opatřením americké vlády. Poválečná Evropa nebyla schopná přijímat takové množství zboží, jako před válkou, navíc USA začaly masivně exportovat do Evropy své potravinářské a zemědělské komodity, tedy totéž, co nabízela Argentina. Země nedokázala konkurovat především americkým farmářům, protože Perón nechal neúměrně zvýšit mzdy nejen dělníkům, ale i pracovníkům na farmách do takové míry, že konkurenceschopnost argentinských farmářů a producentů potravin výrazně klesla. Perón navíc ohlásil velké plány industrializace státu, což také odebralo zemědělství peníze i pracovníky. Ale na rozvoj průmyslu neměla Argentina dostatek ropy a uhlí, což Perónovy plány v této oblasti paralyzovalo. Z tohoto důvodu začala každoročně klesat zemědělská produkce, což mělo následek pokles ekonomické síly státu. Perón velmi rychle prohospodařil obrovské devizové rezervy a země se musela začít znovu zadlužovat.\n\nPerónova vláda přistoupila k ještě větší cenzuře a zastrašování opozice, později k úplnému převzetí některých novin, které tak začaly psát ve prospěch vlády. V roce 1951 se uskutečnily volby, které jednoznačně vyhrál Juan Perón a jeho Perónistická strana (Perón byl ještě úspěšnější než v předchozích volbách), který měl mezi dělníky stále jednoznačnou podporu. Na druhém místě skončil Ricardo Balbín z Radikální občanské unie, který se stal na dlouhá desetiletí hlavním představitelem opozice v Argentině. Opozice přitom neměla možnost vystoupit v rozhlase, v novinách dostávala minimální prostor, někteří její představitelé byli uvězněni (včetně Ricarda Balbína, jehož propustili těsně před volbami) apod.\n\nPerón však už neměl co nabídnout, země byla ve velmi špatné ekonomické situaci, bez devizových rezerv a naopak s velkým zahraničním dluhem. To začalo způsobovat stále častější sociální problémy. Perón tak jako před tím přistoupil k ještě větší cenzuře a represi. Mnoho lidí s opozičními názory muselo opustit Argentinu. Perón zakázal cestovat do Uruguaye, kde se zdržovala většina odpůrců režimu. Zřejmě největší ranou pro režim byla smrt Evity, která 26. července 1952 zemřela na rakovinu děložního čípku. Evita byla mezi obyvateli Argentiny natolik oblíbená, že jejího pohřbu se v ulicích Buenos Aires zúčastnily 3 miliony lidí. Vláda Argentiny se rozhodla z této skutečnosti vytěžit. Tělo Evy Perónové bylo balzamováno a zpřístupněno lidu ve snaze posílit její kult a tím pomoci režimu prezidenta Peróna. Zároveň vláda připravila nová opatření, která měla zvrátit katastrofální ekonomickou situaci státu. Ta představovala zcela opačné principy než předešlé plány. Například podpora zemědělství měla být mnohem vyšší než průmyslu (před tím měl průmysl nahradit zemědělství), mzdy dělníků měly být sníženy ve prospěch zvýšení zisků podniků (před tím se zvyšovaly mzdy dělníků na úkor zisků a konkurenceschopnosti), atd.\n\nAle na žádná nová opatření neměla Argentina dostatek peněz, protože Perón před tím vše utratil ve snaze získat na svou stranu podporu voličů. Režim tak musel přistoupit na tvrdá ekonomická opatření včetně zmrazení výšky mezd dělníků. To vedlo v roce 1954 k první velké dělnické stávce, když začali stávkovat pracovníci železáren. Ale šlo pouze o první z mnoha dalších stávek, které měly následovat. Perón a jeho vláda se obávali, aby stávky nepřerostly do větších nepokojů a tak vláda zrušila zmrazení mezd, což zase vyvolalo kritiku ze strany vlastníků podniků. Poslední částí společnosti, kterou neměl režim pod kontrolou byla katolická církev. První vážnější konflikt nastal, když církev odmítla podpořit snahu o svatořečení Evity. V reakci na to obvinil Perón čelné představitele katolické církve v zemi, že úmyslně jednají v neprospěch jeho vlády. Režim následně přistoupil ke zrušení povinného náboženství, ale i k dalším proticírkevním opatřením. V červnu 1955 se uskutečnila největší protivládní demonstrace od nástupu Peróna do vlády, při které proti němu protestovalo 100 000 lidí, požadujících ukončení proticírkevních opatření. Režim následně vyhostil ze země dva vysoké církevní představitele. Na to odpověděl papež Pius XII., Který exkomunikoval celou argentinskou vládu.\n\nZlom nastal 16. června 1955, kdy začala armádní letadla bombardovat prezidentský palác s cílem zavraždit samotného Juana Peróna. Toho však krátce před tím varoval americký velvyslanec, takže prezident se stihl ukrýt. Prezidentský palác byl značně poškozen a v jeho okolí zůstaly desítky mrtvých. Po skončení bombardování se k prezidentskému paláci začali přesouvat vojáci, ale ani ti prezidenta nenašli. Příznivci Peróna ještě následující noc odplatou podpálili několik kostelů. Nepokoje a napětí však trvaly několik měsíců. V čele armády stáli generálové Eduardo Lonardi a Pedro Eugenio Aramburu. Perón se snažil situaci vyřešit jednáním s opozicí, ale ta už s prezidentem jednat nechtěla. Perón tak po delším čase vystoupil v rozhlase, kde v září 1955 oznámil své odstoupení z funkce, ale následně vyzval k ozbrojenému řešení složité situace. To znamenalo pro armádu zahájení povstání proti prezidentovi, které začalo 14. září 1955 a vedl ho generál Eduardo Lonardi. Po několikadenních ozbrojených střetech utekl Perón na paraguayské velvyslanectví a následně odletěl do Paraguaye. Tím \"de facto\" skončilo první období Perónovy vlády v Argentině. Hodnocení jeho vlády není jednoduché, ale přinejmenším výrazně pomohl zlepšit postavení nejchudší části argentinské společnosti a dělníků a díky Evitě prosadit volební právo pro ženy, za což si Perón u části argentinské společnosti udržuje velké sympatie až do současnosti.\n\nZásahu armády, který vedl k pádu prezidenta Peróna se říká Osvobozenecká revoluce (\"Revolución Libertadora\"). I v tomto případě se armáda dělila na dvě křídla, umírněné a nacionalistické. Generál Eduardo Lonardi, který převrat vedl, patřil k nacionalistickému křídlu armády. Dne 23. září 1955 se stal \"de facto\" prezidentem republiky, ale protože jeho křídlo bylo méně početné než umírněné, vydržel v čele státu pouze do listopadu téhož roku. Lonardi a jeho podporovatelé však nechtěli perónismus zcela odstranit, pouze ho modifikovat. Nová vojenská vláda povolila devalvaci měny, což pomohlo exportérům, hlavně velkostatkářům, ale uškodilo dělníkům. Aby nevyhrotil vztahy s dělníky úplně, do vedení ministerstva práce jmenoval člena oborů. Došlo také k rozpuštění parlamentu, kde měli v obou komorách absolutní většinu Perónovi přívrženci. Následně byli zatčeni někteří představitelé starého režimu a obsazeny vysoké školy. Přestože Lonardi patřil k nacionalistickému křídlu, byl pro většinu armády málo radikální ohledně vypořádání se s perónisty. Dne 12. listopadu 1955 ho tak nahradil generál Pedro Eugenio Aramburu. Ten neprodleně nařídil rozpuštění Perónistické strany a masové zatýkání přívrženců bývalého prezidenta. Represe se dotkly i těla Evy Perónové, které armáda ukryla, aby zabránila vzniku poutního místa, kterým by se hrob Evity mohl stát. V roce 1956 došlo ke zrušení platnosti ústavy přijaté Perónem a obnovení ústavy z roku 1853. Zároveň byla obnovena svoboda tisku, kromě perónistického.\n\nReprese byly tak silné, že skupina perónistických podporovatelů v armádě připravila pokus o kontrarevoluci. Dne 7. července 1956 perónisté na krátký čas ovládli několik budov v provinčních městech, ale jejich pokus byl velmi rychle potlačen. Následovaly popravy bez soudu, kdy byly armádou v odvetu zavražděny desítky lidí. To vyvolalo v zemi velké zděšení, protože za politické zločiny se v Argentině už desítky let bez soudu nepopravovalo. Perónovi podporovatelé vytvořili hnutí odporu vůči vojenské vládě. Po politických represích však musela vojenská vláda začít řešit i špatnou ekonomickou situaci země. Nejsilnější politickou stranu se znovu stala Radikální občanská unie. Ta se však začala štěpit na dvě křídla, jedno vedl Ricardo Balbín a druhé Arturo Frondizi. Z Radikální občanské unie se nakonec v roce 1956 odštěpila radikálnější část, která založila novou stranu Nekompromisní radikální občanskou unii v čele s Arturem Frondizim. Vojenská vláda vyhlásila nezávazné volby. Perón ze svého exilu přikázal svým stoupencům vhazovat prázdné bílé lístky. Volby skončily patem, když perónisté a obě radikální strany získaly přibližně po 2 milionech hlasů, navrch však měli stále perónisté. Perónovi kandidáti měli zákaz kandidovat v jakýchkoli volbách, přesto se ukázalo, že měl stále velký počet podporovatelů. Frondizi se proto rozhodl hledat podporu mezi perónisty a začal proto hlásat politiku usmíření, ne represe. Frondiziho nakonec z exilu podpořil i samotný Juan Perón. Vojenská vláda navzdory stále silné podpoře Peróna mezi obyvatelstvem nakonec povolila konání svobodných voleb v únoru 1958. Zde se proti sobě postavili kandidáti dvou odštěpených částí Radikální občanské unie, přičemž vítězem se jednoznačně stal Arturo Frondizi, který porazil Balbína. Protože však měl podporu i perónistů, ztratil tak důvěru armády.\n\nDíky vítězství ve volbách v roce 1958 získal Arturo Frondizi a jeho Nekompromisní radikální občanská unie prezidentské křeslo, většinu v obou komorách parlamentu a vládu ve všech provinciích. Generál Aramburu okamžitě uznal Frondiziho jako nového prezidenta. Frondizi však stál před velmi složitou situací. Armáda mu sice předala moc, ale neměl její důvěru a ekonomická, politická a sociální situace země byla kritická. Nový prezident tak měl velmi těžkou pozici, neboť každý krok mohl vyvolat nevoli jedné ze stran společnosti, případně armády. Přesto se Frondizimu během prvních dvou let podařilo dosáhnout samostatnosti v těžbě ropy, což se nepodařilo žádné vládě od objevení této suroviny v zemi. Dalším velkým úspěchem bylo vyřešení problému s chronickým nedostatkem elektrické energie, který postihoval Buenos Aires, protože Frondizi nechal vybudovat nové elektrárny, které tento problém odstranily. Jelikož však zemi trápil velký nedostatek financí, musela si vláda půjčit od MMF. To však automaticky znamenalo škrty v rozpočtu, devalvaci měny a přísnou kontrolu výdajů státu. Nastala tak recese a výrazný nárůst životních nákladů obyvatelstva. Tento krok zároveň znamenal konec spolupráce s perónisty (1959), ale současně začátek spolupráce s armádou. Armáda však postupně získala nad vládou velmi silný vliv, protože generálové rozhodovali i o jménech ministrů.\n\nPosilování vlivu armády způsobily také bombové útoky perónistických skupin, které začaly v roce 1959. Frondizi následně přenechal rozhodování a trestání těchto útoků na armádě. Na začátku roku 1959 se uskutečnila Kubánská revoluce, když komunističtí povstalci svrhli proamerickou vládu. Frondizi se krátce po revoluci setkal s čelným představitelem Kubánské revoluce a argentinským občanem Che Guevarou. To se však vůbec nelíbilo armádě, která už jen čekala na záminku k odstranění prezidenta. Následně během zasedání Organizace amerických států se argentinská delegace vyslovila proti vyloučení Kuby, což však armáda považovala za jasný signál komunistické kontrarevoluce. Aby Frondizi zabránil hrozícímu zásahu armády, přerušil diplomatické styky s Kubou. V roce 1962 se měly uskutečnit volby. Frondizi chtěl povolit účast perónistů, protože byl přesvědčen, že je porazí. Sice tyto volby vyhrál, ale pouze těsně a perónisté získali několik provincií.. To vzbudilo nelibost armády, která požadovala zrušení výsledků voleb v provinciích, kde perónisté vyhráli. Zároveň vyslali do těchto provincií vojenské jednotky. Prezident Frondizi podlehl tlaku armády a vojenské přesuny schválil. Dne 28. března 1962 vyzvali členové generálního štábu armády prezidenta Frondiziho k rezignaci. Ten ji odmítl, armáda tak druhý den oficiálně prohlásila, že prezidenta sesadila. Ještě týž den byl Frondizi umístěn do vězení na ostrov Martín García.\n\nArmáda však nebyla jednotná v tom, jak postupovat a zda znovu instalovat vojenskou vládu, nebo podpořit civilní. Za nového prezidenta byl vybrán senátor José María Guido. Ten byl ochoten přistoupit na požadavky armády, především na zrušení výsledků voleb, což se také stalo. Dne 29. března 1962 se tak Guido stal prezidentem Argentiny. Politická nestabilita způsobila další znehodnocení národní měny. Nová vláda tak musela přistoupit k radiálním ekonomickým krokům, které zahrnovaly dokonce pozastavení vyplacení mzdy státním zaměstnancům a stanovení nových druhů daní. Armáda byla v názoru na nová opatření rozdělena. Na jedné straně stálo křídlo \"Azules\", tedy Modrých a na druhé \"Colorados\", tedy Červených. Azules podporovali civilní vládu zaměřenou proti komunismu a Colorados požadovali vojenskou diktaturu. Modří nakonec dokázali prosadit své názory a byly tak vypsány nové volby na rok 1963. Nekompromisní radikální občanská unie začala znovu jednat s perónisty o jejich podpoře. Vlastní stranu založil dokonce i generál Pedro Eugenio Aramburu. Radikální občanská unie nominovala lékaře Artura Umberta Illia.\n\nVítězem voleb v roce 1963 se překvapivě stal Arturo Umberto Illia z Radikální občanské unie. Překvapení bylo o to větší, že Illia se stal kandidátem pouze proto, že nikdo neočekával, že by kandidát Radikální občanské unie mohl vyhrát a tak o kandidaturu nebyl ve straně žádný zájem. Nový prezident však měl velmi těžkou pozici, v parlamentu měl pouze třetinovou podporu, neměl podporu oborů a ani armády. Jeden z prvních krků Illiy bylo zrušení smluv na těžbu ropy, díky kterým do té doby Argentina těžila rekordní objemy této komodity. To mělo za následek nutnost zaplatit obrovské kompenzace zahraničním těžebním společnostem a ukončení ropné soběstačnosti. Aby Illia zachránil situaci, rozhodl se zmrazit ceny a zvýšit mzdy. To však automaticky zvýšilo deficit státního rozpočtu. Následovala velká devalvace měny. V roce 1965 se uskutečnily další volby. Armáda však nedokázala zabránit účasti perónistů, jejichž koalice zvítězila, čímž začalo automatické parlamentní blokování všech vládních návrhů. Následovaly stávky, kdy dělníci protestovali proti prezidentským úsporným opatřením. Dne 28. června 1966 se rozhodla armáda řešit situaci novým pučem. Převrat proběhl prakticky nenásilně, prezident Illia byl vyzván k rezignaci, což i on odmítl, tak byl armádou sesazen.\n\nVojenský převrat vedl generál Juan Carlos Onganía z frakce Modrých. Stal se \"de facto\" prezidentem Argentiny pro následující období. Armáda pod jeho vedením se překvapivě rozhodla pro zavedení čistě vojenské vlády. Došlo k zákazu politických stran, z univerzit byli vyloučeni nepohodlní pedagogové a studenti a někteří vůdcové odborů byli zatčeni. Došlo k oficiálnímu prohlášení tzv. Argentinské revoluce (\"Revolución Argentina\"), která měla trvat až do dosažení cílů, které si armáda stanovila. Tyto cíle však byly určeny velmi obecně, takže konec revoluce se nedal odhadnout. Vláda přistoupila k devalvaci měny ve snaze zlepšit ekonomickou situaci státu a podpořit export. Velmi rychle se podařilo výrazně snížit inflaci a nastartovat hospodářský růst. V Argentině se začalo se stavbou první jaderné elektrárny. Ale velké množství bankrotů soukromých firem počáteční úspěchy rychle zastavilo. Výrazně vzrostlo i daňové zatížení a mnoho strategických podniků přešlo do rukou zahraničních vlastníků. V roce 1969 začaly ve městě Córdoba velké lidové nepokoje, které Onganía nařídil tvrdě potlačit. V květnu 1969 ve městě Corrientes začali demonstrovat místní studenti. I tyto akce armáda potlačila, přičemž jednoho studenta přitom vojáci zabili. To vyvolalo protesty studentů po celé Argentině, následné zabití dalšího studenta během jiné studentské stávky už přerostlo do celonárodních masových protestů. Do všech míst, kde probíhaly protesty poslal Onganía vojsko, aby zajistilo pořádek. Největší demonstrace proběhly ve městě Córdoba, kde se spojili studenti a dělníci, kteří se dokonce opevnili v jedné z městských částí. I zde však zasáhla armáda, která přitom zabila 14 lidí. Následovaly bombové útoky na obchody v Buenos Aires. Armáda při čistkách zavraždila levicového novináře a následně i odborářského vůdce Augusta Vandora.\n\nV květnu 1970 byl perónisty unesen bývalý prezident generál Pedro Eugenio Aramburu. Únosci požadovali, aby vojenská junta oznámila, kde je ukryto tělo Evy Perónové. Protože nedosáhli splnění svých požadavků, Aramburua dne 1. června 1970 popravili. Na to zareagoval velitel generálního štábu ozbrojených sil generál Alejandro Agustín Lanusse, který dne 8. června 1970 nařídil sesazení prezidenta Onganíy.. Za nového prezidenta vybrala armáda veřejnosti neznámého generála Roberta Marcela Levingstona, který do funkce faktického prezidenta nastoupil 18. června 1970.\n\nAle ani nástup nového generála na post prezidenta nezastavil vlnu násilností, které postihly Argentinu. Následující roky tak byly ve znamení ozbrojených útoků na vojenská a policejní zařízení, či politické, podnikatelské a odborářské osobnosti. Největší povstaleckou skupinou byla perónistická skupina Montoneros. Její členové unesli a zavraždili ještě v rámci jiné organizace i bývalého prezidenta Aramburua. Na levé straně byla nejsilnější skupina ERP, která bojovala za celoamerickou komunistickou revoluci. Jelikož prezident Levingston nedokázal řešit násilí v zemi, rozhodl se velitel generálního štábu generál Alejandro Agustín Lanusse, že sám převezme moc ve státě. Dne 22. května 1971 se tak Lanusse stal faktickým prezidentem Argentiny. Tento krok byl jeho odpovědí na nové násilnosti ve městě Córdoba, které byly ještě větší, než před tím. Generál Lanusse ohlásil ukončení tzv. Argentinské revoluce a slíbil vypsání nových voleb. Lanusseho vláda přistoupila k tvrdým opatřením, aby zabránila dalším násilnostem. Města, kde měli ozbrojenci největší podporu nechal obsadit velkými vojenskými oddíly. Tato opatření se ukázala jako účinná a násilnosti postupně ustaly. Lanusse zároveň udělal smířlivý krok směrem k oborům, kterým umožnil znovu fungovat v rámci určitých hranic. Ústupky oborům však znamenaly další zvýšení inflace. V roce 1972 ve snaze usmířit společnost zrušil prezident zákaz Perónistické strany. Další ústupek přišel na konci roku 1972, kdy vojenská vláda dovolila Perónovi, aby se na krátký čas vrátil do Argentiny. V roce 1973 se konečně konaly volby, v nichž jednoznačně vyhrála Perónistická strana, kterou vedl Héctor José Campora. Juan Perón nemohl kvůli odporu armády kandidovat a tak vybral místo sebe Campora, který byl jeho věrným následovníkem. Campora se tak 25. května 1973 stal prezidentem Argentiny. V květnu 1973 se do země triumfálně vrátil Juan Perón. Vítalo ho půl milionu lidí, protože jeho popularita po letech nestability a násilí znovu vzrostla. Násilnosti však nadále pokračovaly a tak Perón rozhodl, že Camporu ve funkci prezidenta vystřídá jiný člen jeho strany. Dne 13. července 1973 se tak na krátkou dobu stal prezidentem Raúl Alberto Lastiri. V září 1973 se uskutečnily nové volby, kde už mohl kandidovat i samotný Juan Perón. Jeho strana získala 60 % hlasů a v říjnu 1973 se tak Juan Perón stal znovu argentinským prezidentem.\n\nJuan Perón začal své třetí funkční období jako 78letý. Za viceprezidentku si vybral svou třetí manželku Isabel Martínez de Perónovou, která byla v zemi známá jako Isabelita. Ani jeho zvolení však nezastavilo násilí. Skupina Montoneros ještě vystupňovala své útoky a začala útočit hlavně na neperónistické odboráře. Perónistické Montoneros však již brzy nahradila ještě silnější teroristická skupina Alianza Argentina Anticomunista, která patřila ke krajní pravici.\n\nPerón měl znovu poměrně štěstí, protože tak jako před tím, i nyní nastoupil do úřadu v době, kdy se zemi hospodářsky začalo postupně konečně více dařit. Znovu se zvýšil export, snížila se inflace a opět měla Argentina i slušné devizové rezervy. Perón tak začal dělat přesně to, co po svém prvním nástupu do úřadu prezidenta a zděděné bohatství se rozhodl přerozdělovat, aby upevnil své postavení. Armáda ustoupila a tak mohlo být tělo jeho druhé manželky Evy Perónové znovu vráceno do Argentiny z Itálie, kde jej vojáci ukryli. Perón chtěl Evitu znovu využít jako symbol perónismu a plánoval pro ni vybudovat mauzoleum. Perónovi se podařilo zajistit dohodu mezi zaměstnavateli a odbory. Inflace díky tomu nadále klesala. Díky zvyšující se podpoře začal Perón s novými čistkami, které zaměřil na perónisty z teroristického hnutí Montoneros a jejich podporovatele. Tento Perónův krok podpořila i armáda, protože právě tato skupina jí dlouhou dobu způsobovala velké problémy. Ale 1. července 1974 Juan Perón utrpěl infarkt a zemřel.\n\nNovou prezidentkou se tak stala viceprezidentka a vdova po Perónovi Isabel Martínez de Perónová. Smrt Peróna však znamenala konec dohod, které zesnulý prezident stihl uzavřít. Montoneros ještě vystupňovali své akce, když útočili a unášely bohaté osoby po celé zemi. V roce 1975 dokonce zavraždili amerického konzula, zničili argentinskou vojenskou loď a také unesli dopravní letadlo. I pravicoví teroristé ve velkém útočili a vraždy levičáků byly velmi časté. Vojsko se velmi špatnou bezpečnostní situaci rozhodlo začít řešit v roce 1975 a tvrdě zasahovalo proti všem domnělým teroristům. Prezidentka Perónová byla nezkušená a tak kontrolu nad jejím úřadem z pozadí převzal José López Rega, který byl poradcem jejího zesnulého manžela. Ke katastrofální bezpečnostní situaci se přidalo i zhoršení ekonomické situace. Země musela čelit ropné krizi, rychle se utratily i devizové rezervy a inflace začala znovu stoupat rekordním tempem, které nemělo v historii Argentiny obdoby. Krizi se nepodařilo řešit, navíc Rega raději z Argentiny uprchl. Následovala generální stávka. Situaci prezidentka vůbec nezvládla, psychicky se zhroutila a musela na dlouhou dobu odjet do léčebny.\n\nV roce 1976 se postavení prezidentky zdálo neudržitelné, když se objevilo podezření o převodech peněz z účtů její nadace na její soukromé účty. Kritickou situaci tak znovu musela řešit armáda. Dne 24. března 1976 obsadili vojáci prezidentský palác a prezidentku Isabel Perónovou odvezli do domácího vězení. Následně došlo k rozpuštění vlády a moc převzala armáda, která se rozhodla navždy zabránit návratu perónismu a vyřešit bezpečnostní situaci v zemi. Tyto cíle se generálové rozhodli řešit jakýmikoliv způsoby.\n\nDo čela státu se dostal velitel pozemního vojska generál Jorge Rafael Videla, který se stal 29. března 1976 faktickým prezidentem Argentiny. Zemi však vládl vojenský triumvirát, který kromě Videly tvořil admirál Emilio Eduardo Masseria za námořnictvo a generál Orlando Ramón Agosti za letectvo. Země byla v tak špatném stavu, že nástup vojenské junty vnímala většina obyvatel pozitivně. Hlavním úkolem armády bylo zastavit levicové teroristy, co se jí za poměrně krátkou dobu z větší části podařilo. Bylo to však díky nebývalé brutalitě vojáků, kteří zabíjeli všechny bez ohledu na věk, či skutečné členství v nějaké teroristické skupině. Válka proti teroristům se však rychle změnila na pronásledování kohokoliv, kdo nesouhlasil s režimem, nebo měl levicové názory. Této éře se říká Špinavá válka (\"Guerra Sucia\") a zůstává do současnosti velkým traumatem pro celou Argentinu. Během této doby zmizely tisíce lidí, kteří byli zavražděni v speciálních táborech či vězeních, část z nich dokonce vojáci vyhazovali z letadel nad oceánem. Stovkám zavražděných obětí byly odebrány malé děti, které si do tzv. převýchovy vzali přívrženci vojenského režimu. Montoneros byli nakonec skutečně poraženi, poslední významnější akci provedli v roce 1978, ale jejich představitelé byli buď zabiti nebo utekli do zahraničí.\n\nNa začátku své vlády v roce 1976 představil generál Videla plán, který nazval Národní reorganizační proces (\"Proceso de Reorganización Nacional\"). Během tohoto procesu došlo ke zrušení všech perónistických institucí, opozice byla úplně potlačena, stávky a protesty zakázány. Vojáci začali řešit také ekonomickou situaci státu, do čela ministerstva financí byl armádou dosazen jeden z nejbohatších Argentinců José Alfredo Martínez de Hoz. Ten nechal rychle snížit mzdy, přičemž toto snížení bylo největším v dějinách země. Také zmrazil mzdy státním zaměstnancům a zvýšil daně. Tato opatření pomohla ekonomice, když export začal znovu stoupat. Ale tvrdá ekonomická opatření byla možná pouze díky silné vojenské represi.\n\nArgentina se v tomto období dostala znovu do sporu se sousedním Chile o oblast Ohňové země. Vojáci se rozhodli využít hrozbu války k upevnění své moci a chtěli vyvolat masovou vlasteneckou podporu případné válce a tedy i své vládě. V armádě se však objevilo několik křídel, která usilovala o prosazení vlastních představ o budoucnosti státu. Převahu nakonec získal generál Videla a generál Roberto Eduardo Viola, nový velitel pozemního vojska. Věřili, že po stabilizaci by mohlo dojít k určité liberalizaci, protože nechtěli, aby zemi vládla úzká skupina oligarchů. Spor s Chile nakonec vyřešila mediace papeže Jana Pavla II., kterému se podařilo přesvědčit oba státy k dohodě, čímž se předešlo válce. Poté, co si Videla s Violou upevnili v armádě moc, zmírnili v rámci své filozofie represe. Generálové se snažili po zmírnění represí získat přízeň obyvatelstva. Inflace se tak přestala snižovat a země se začala masivně zadlužovat. V roce 1980 již v zemi nastal klid, i když potlačování práv ze strany vojenské junty nadále trvalo. Následně však zkrachovala banka Banco de Intercambio Regional, což spustilo řetězovou reakci, když začaly krachovat i další banky. Na začátku roku 1981 tak celý bankovní systém zcela zkolaboval.\n\nPrezidenta Videlu tak v úřadu 29. března 1981 nahradil jeho spojenec generál Roberto Eduardo Viola. Ani on však nedokázal zastavit ekonomický propad země a proto přistoupil k jednáním s politickými stranami. Za to si vysloužil velkou kritiku napříč ozbrojenými silami. V listopadu nastala masivní devalvace měny a pokles HDP Argentiny. To stálo Violu pozici a na 10 dní ho nahradil viceadmirál Carlos Lacoste.Dne 22. prosince 1981 se faktickým prezidentem Argentiny stal generál Leopoldo Galtieri, který byl zastáncem tvrdé linie. Galtieri začal rychle hledat podporu doma i v zahraničí. Ale protože se mu příliš nedařilo, vyhrotil znovu spor s Chile o Ohňovou zemi, který už před tím pomohl vyřešit samotný papež. Když se mu však nepodařilo rozpoutat válku s Chile a ani nezvýšil svou domácí podporu, rozhodl se pro jiný konflikt, který by mu pomohl.\nGaltieri začal prosazovat propagandu, která hlásala nároky Argentiny na Falklandy, které v Argentině nazývali Malvínské ostrovy (\"Islas Malvinas\"). Aby se vojenská vláda vyhnula neúspěchu ve snaze získat domácí podporu, rychle naplánovala invazi na ostrovy už na konci roku 1981. Na začátku roku 1982 začaly po celé Argentině velké protesty proti špatné ekonomické situaci země a katastrofálnímu stavu lidských práv. To přimělo vojenskou vládu urychlit plány na útok, který začal 2. dubna 1982. Útok byl úspěšný, protože Spojené království mělo na ostrovech pouze malou vojenskou posádku v počtu pouze několika desítek příslušníků námořní pěchoty. Argentinští vojáci však měli rozkaz nezabít žádného britského vojáka. Po úspěšném obsazení ostrovů začali Argentinci posilovat své jednotky v očekávání britské odpovědi. Obyvatelstvo Argentiny počáteční úspěch přivítalo s nadšením, ke kterému se připojili dokonce i odpůrci vojenské junty. Argentině se dokonce na svou stranu podařilo získat i ostatní země Latinské Ameriky kromě Chile, které snahu Argentiny hodnotily jako boj proti imperialismu a pozůstatkům kolonialismu. Galtieri se domníval, že kvůli bezvýznamným ostrovům nepůjde Velká Británie do otevřené války a současně se spoléhal na podporu Spojených států, které by mohly podle jeho představ Británii od války odradit. Argentinský prezident se však mýlil, když se britská premiérka Margaret Thatcherová rozhodla, že Falklandy vrátí zpět pod britskou kontrolu. Porážka ze strany Argentiny totiž měla negativní vliv na její další politické postavení a tak vytvořila vlastní propagandu, která válku s Argentinou označovala jako boj demokracie s diktaturou. Už zakrátko začali Britové bombardovat argentinské pozice na ostrovech. Boje začaly už na konci dubna, přičemž Britové začali postupně získávat ztracená území zpět. Argentina však nezískala podporu USA, prezident Ronald Reagan otevřeně podpořil Británii a odsoudil kroky Argentiny, proti níž vyhlásil sankce. Zanedlouho získala Británie nad ostrovy úplnou kontrolu, když se zbývající argentinské jednotky vzdaly. Prohra ve válce o Falklandy znamenala začátek konce nejen vlády generála Galtieriho, ale i celé vojenské junty. Obyvatelstvo, ale i samotná armáda, byli přesvědčeni, že prohra znamená ztrátu prestiže v rámci Latinské Ameriky.\nJen čtyři dny po konci války, tedy 18. června 1982, byl Galtieri na postu prezidenta dočasně nahrazen generálem Alfredem Oscarem Saint Jeanem. Na jeho místo nastoupil 1. července 1982 generál Reynaldo Bignone, který byl považován za člena umírněného křídla armády. Začala se řešit otázka, co s následky Špinavé války a Falklandské války. Část generálů žádala zajištění beztrestnosti pro lidi, kteří měli tyto události na svědomí. Zároveň se znovu aktivizovala hnutí žádající dodržování lidských práv, z nich nejznámější jsou tzv. Matky z květnového náměstí (\"Madres de Plaza de Mayo\"), které od dob junty až do současnosti beze slov demonstrují pravidelně na Květnovém náměstí v Buenos Aires za to, aby se dozvěděly, co se stalo s jejich příbuznými, kteří zmizeli během vojenské vlády. Známým se stal také aktivista Adolfo Pérez Esquivel, který v roce 1980 získal Nobelovu cenu za mír. Na zvýšenou aktivitu aktivistů reagoval režim opětovným obnovením represí. Armáda však začala připouštět, že během její vlády docházelo k excesům, ale odmítala obvinění ze systematického pronásledování a mučení oponentů. Ani to však nezabránilo odhalování dalších důkazů o zločinech vojenské junty, včetně masových hrobů se stovkami obětí. Bignone začal vyjednávat, ale jednání nebyla jednoduchá, protože armáda žádala beztrestnost za zločiny spáchané během jejího vládnutí, zároveň generálové žádali svou přítomnost v nové vládě. Na konci roku 1982 začaly masové protesty, následovala generální stávka. Bignone tak oznámil, že volby se budou konat na podzim 1983. Již brzy někteří armádní představitelé dokonce přestali tajit, co se během vojenské vlády dělo, ale své jednání omlouvali hrozbou komunismu a prakticky nikdo neprojevil lítost. V září 1983 přijala vojenská vláda zákon o amnestii, ale všechny politické strany okamžitě prohlásily, že tento zákon ihned zruší.\n\nPo smrti vůdce opozice Ricarda Balbína v roce 1981 se do čela Radikální občanské unie postupně dostal právník Raúl Alfonsín. Proti Alfonsínovi a radikálům kandidovala přejmenovaná Perónistická strana, pod novým názvem Justicialistická strana. Za ni byl jako prezidentský kandidát vybrán Ítalo Argentino Lúder. Alfonsín se stal během kampaně tak populární, že pouze v Buenos Aires přišlo na jeho mítink půl milionu lidí. Volby v říjnu 1983 nakonec vyhrál Raúl Alfonsín a jeho Radikální občanská unie, která získala i většinu v parlamentu.\n\nRaúl Alfonsín se stal oficiálně prezidentem 10. prosince 1983. Jeho Radikální občanská unie držela křeslo prezidenta naposledy v roce 1930 (v 60. letech vládli prezidenti z odštěpenecké části této strany). Díky tomu, že vojákům se během poslední vojenské vlády podařilo zlikvidovat hlavní část teroristických skupin, mohla se nová vláda soustředit na ekonomické a sociální problémy Argentiny, ale především bylo třeba se vypořádat s poslední vojenskou vládou. Ani perónisté po prohře ve volbách nezačali druhou stranu obviňovat z manipulací, ale nakonec uznali výsledky a podpořili nového prezidenta. Ve volbách se zformovaly dvě hlavní politické strany, které měly tvořit politiku Argentiny v dalších letech a to Radikální občanská unie a Justicialistická strana.\n\nHlavním problémem pro vládu zůstávala ekonomika státu. Ta byla po desetiletích vojenských a perónistických vlád zcela na dně. Prvním úkolem bylo získat půjčky od MMF, protože Argentina neměla dostatek peněz na splácení zahraničního dluhu. Jiná možnost jak vyřešit katastrofální stav ekonomiky v dané době neexistovala, protože Argentina byla považována za velmi nestabilní zemi a žádný stát či banka nebyla ochotna poskytnout prostředky do takového prostředí. Další možná opatření by zase mohla vyvolat občanské protesty, přičemž zejména v případě odborů, které dlouhá léta nemohly protestovat se nová vláda obávala, aby nezačaly nové protesty či stávky a nezhatily tak začátek nového politického systému. Nová vláda výrazně snížila velký armádní rozpočet a začala získané peníze přerozdělovala do ozdravných projektů v různých sektorech. Nejvíce se očekávaly nové kroky ministerstva financí, to se rozhodlo především snížit obrovskou inflaci (cca 200 %), zvýšit export, hospodářský růst a mzdy a neustále vyjednávat o výhodnějších podmínkách na splácení velkého zahraničního dluhu. Rovněž se prezident Alfonsín chtěl zaměřit na reformu odborového hnutí, které bylo jednak rozdrobené, ale současně byly jeho součástí stále osoby dosazeny vojenskou juntou či perónisté. Alfonsín navrhoval, aby se vůdci oborů volili demokratickým způsobem pod dohledem státu. Tuto snahu však zablokovali perónisté v senátu, kde měli převahu.\n\nMezitím různé části společnosti, které vedly Matky z Květnového náměstí, neustále žádaly zahájení vyšetřování zločinů vojenské junty. Ale na druhé straně armáda stále trvala na své beztrestnosti a hrozilo, že tyto své požadavky je ochotna prosadit i silou. Situace se ještě více vyhrotila s objevem prvních masových hrobů, svědectví a důkazů, dokládajících skutečný rozsah zločinů bývalého vojenského režimu. Prezident Alfonsín navzdory riziku podpořil tyto snahy a také žádal, aby byly odpovědné osoby postaveny před soud. Bylo však třeba zrušit vojáky přijatý zákon o jejich beztrestnosti, který stihli schválit na konci své vlády. To se skutečně podařilo již na začátku roku 1984. Zde se projevily první neshody, protože většina obyvatelstva žádala pro odpovědné osoby trest smrti, ale prezident chtěl soudní proces před soudem a o trestu smrti nemluvil. První vyšetřování, která pomalu začínala, se týkala generálů Reynalda Bignonia a Ramóna Campsa. Pro vyšetřování zločinů vojska zřídil prezident speciální komisi nazvanou Národní komise pro zmizení osob (\"Comisión Nacional sobre la Desaparición de Personas\"), ve zkratce CONADEP. Tato komise již o několik měsíců získala množství důkazů o zločinech režimu. Podle zjištění CONADEP existovalo během vojenské vlády v Argentině 300 koncentračních táborů a podobných vězeňských zařízení, prvotní důkazy dokládaly páchání zločinů proti lidskosti u více než 1 000 vojáků. Bylo také zjištěno, že mezi zavražděnými byly i osoby, které nespáchaly žádný trestný čin, dokonce docházelo k vraždění i těhotných žen. Komise zjistila, že některé osoby byly popraveny proto, aby následně mohli vojáci vyrabovat jejich majetek. Bylo také doloženo, že několik tisíc obětí bylo vyhozeno z letadel nad oceánem. Tyto zprávy způsobily ve společnosti obrovské pobouření a soudní řízení byly následně svěřeno do pravomoci civilních soudů. Soudní proces tak mohl začít v první polovině roku 1985, výsledek byl znám na konci roku. Generál Jorge Rafael Videla byl odsouzen na doživotí, stejný trest dostal i admirál Emilio Eduardo Masseria. Generál Roberto Eduardo Viola byl odsouzen k trestu ve výši 17 let, admirál Armando Lambruschini dostal 8 let a generál Orlando Ramón Agosti 4 a půl roku. Zbylí generálové včetně Leopolda Galtieriho byli osvobozeni ve věci zločinů proti lidskosti, ale někteří z nich byli ještě souzeni v jiných procesech týkajících se dalších zločinů junty. Například generál Ramón Camps dostal v roce 1986 trest 25 let za prokázané zločiny.. Dalším výsledkem procesu bylo opětovné snížení vojenského rozpočtu a zmenšení počtu generálů.\nPrezident Alfonsín se rozhodl vyřešit územní spor s Chile o Ohňovou zemi. Dne 19. listopadu 1984 došlo ve Vatikánu k podpisu tzv. Smlouvy o míru a přátelství, kterou za Argentinu podepsal Alfonsín a za Chile prezident Augusto Pinochet. Chile díky tomu získalo přímý přístup k Atlantiku přes průliv Beagle. Na 25. listopadu 1984 vyhlásil prezident Alfonsín referendum, které tuto dohodu jednoznačně podpořilo. Spor s Chile tak byl ukončen a prezident se na mezinárodní úrovni snažil začít řešit i problém Falkladských ostrovů, jelikož všechny strany před volbami slibovaly získání tohoto území zpět pod argentinskou správu. Británie však jeho snahy v podstatě ignorovala a nechtěla o otázce statutu tohoto území vůbec jednat.\n\nAlfonsínově vládě se však v otázce ekonomiky vůbec nedařilo, inflace vzrostla ještě více a mezinárodní věřitelé nebyli ochotni jednat s vládou o změnách ve splácení zahraničního dluhu Argentiny. V roce 1985 již byla ekonomická situace v zemi kritická. Vláda tak představila nový plán, který drasticky snížil výdaje státu tak, aby stát již neměl rozpočtový deficit. Došlo rovněž ke zmrazení mezd a zřejmě největší změnou bylo zavedení nové státní měny Australu, který nahradil Peso. Alfonsín chtěl dokonce i přesunout hlavní město na jih Argentiny, ale pro velmi silný odpor od tohoto záměru ustoupil. Inflaci a deficit se skutečně začalo dařit řešit, ale protože opatření byla velmi tvrdá, začaly se od roku 1987 množit protesty a stávky. Další spor vznikl s katolickou církví, protože Alfonsínova vláda se snažila zákonem povolit manželské rozvody. V dolní komoře to sice Radikální občanská unie díky většině schválila, ale v senátu tento zákon blokovala většina perónistů, kteří se paradoxně stali spojenci církve. Současně se kromě generálů začaly vyšetřovat i zločiny teroristických skupin a Argentině se dařilo vyjednat vydání několika teroristických vůdců, včetně vůdce Montoneros a pravicové organizace Triple A. V roce 1987 rozhodl prezident Alfonsín, že už nebudou vzneseny nová obvinění proti řadovým vojákům a prosadil přijetí zákona, který to umožňoval. Větším problémem však byla stále špatná ekonomická situace, kterou se ani navzdory přísným opatřením nedařilo řešit. Vláda tak představila nový a ještě přísnější program, proti němuž se však začaly bouřit odbory, které od roku 1988 zorganizovaly několik generálních stávek. Nové volby se měly konat v polovině roku 1989 a prezident Alfonsín se rozhodl nekandidovat, na místo něj vybrala jeho strana Eduarda Angeloze. Perónisté z Justicialistické strany proti němu postavili ambiciózního Carlose Menema, který v květnu 1989 volby jednoznačně vyhrál.\n\nCarlos Menem byl právník syrského původu. Během předchozích složitých dekád zastupoval politické vězně a členy opozice. Během vlády poslední vojenské junty byl dokonce sám uvězněn. Menem a jeho nová vláda čelili od začátku velkým ekonomickým problémům. Menem proto prosadil reformy (snížení počtu státních zaměstnanců, zlepšení podmínek pro zahraniční investice a privatizace), díky kterým zastavil zvyšování inflace. Následně došlo konečně ke zvyšování růstu ekonomiky. Aby zabránil riziku další inflace, rozhodl o stálém směnném kurzu argentinské měny s americkým dolarem v poměru 1 ku 1. Dalším opatřením, jak si zajistit pokračování reforem, bylo zabránit oborům, aby snahu vlády podkopávaly stávkami. To se Menemovi překvapivě skutečně podařilo a snížení vlivu oborů přineslo stabilitu země. Současně perónisté prosadili změny ústavy, které zkrátily mandát prezidenta znovu na čtyři roky s možností opětovného zvolení. Ústavní změny podpořil i bývalý prezident Raúl Alfonsín a jeho Radikální občanská unie. Nová ústava tak byla přijata v roce 1994. Upravila i počty poslanců a senátorů, jejich funkční období, možnosti znovuzvolení, počet členů vlády a jejich úlohy. Aby se snížila moc armády, došlo k její profesionalizaci a tedy zrušení branné povinnosti, což počty vojáků zredukovalo. Aby však vojsko uklidnil (jelikož se snižovaly jeho stavy a rozpočet), udělil prezident Menem všeobecnou amnestii. Od počátku 90. let 20. století začal postupný růst ekonomiky a exportu a už o pár let byla Argentina v podstatě stabilizovaná a dosahovala pravidelný a poměrně vysoký hospodářský růst. Asi největším úspěchem prezidenta bylo prakticky absolutní zlikvidování obrovské inflace, pravidelně vyrovnaný státní rozpočet a schopnost bez problémů splácet státní dluh. Jediným negativem byla zvyšující se nezaměstnanost, která v polovině 90. let dosáhla úrovně 15 %. Vláda také přestala dotovat a zvýhodňovat zahraniční investory.\n\nMenem se snažil začít řešit vztahy se Spojeným královstvím, které byly po vzájemné válce přerušeny. K obnovení diplomatických styků došlo v roce 1990, ale protože Argentina nadále trvala na svém právu na Falklandy, byly (a stále jsou) vzájemné vztahy velmi složité. Na druhé straně se také demokratické vlády (podobně jako před tím vojenská junta) snažily mít dobré vztahy se Spojenými státy, protože právě USA mohly podpořit jejich snahy o řešení otázky splácení zahraničního dluhu či podpořit snahy Argentiny o vstup do různých mezinárodních organizací . V roce 1995 se Menemovi podařilo s Británií dohodnout na společném využívání přírodních zdrojů z oblasti Falklandských ostrovů.\n\nV květnu 1995 se konaly nové volby, kde Menem obhajoval za svou stranu post prezidenta. Proti němu se postavil José Octavio Bordón, jehož nominovala strana Fronta za solidární zemi (\"Frente por un País Solidario\"), kterou tvořili odpadlíci z Justicialistické strany a Radikální občanské unie. Ve volbách Menem zvítězil ještě větším rozdílem, než před tím. Jeho Justicialistická strana už však nebyla klasická perónistická strana (spíše levicová a populistická), ale stala se z ní pod Menemovým vedením spíše středopravicová politická strana. Po vítězství ve volbách se prezident Menem zaměřil na další rozvoj státu a na podporu stavebních a infrastrukturních projektů zaměřených na modernizaci státu. Krátce po vítězných volbách musel Menem čelit korupčnímu skandálu, do kterého bylo zapojeno několik jeho ministrů. Toho využily odbory, které svolaly generální stávku. V následných parlamentních volbách Justicialistická strana propadla a ztratila tak většinu v parlamentu. Menem však přesto pokračoval v reformách. Na ně obory odpověděly další generální stávkou. Pod tlakem protestů a stávek tak od některých reforem musel Menem ustoupit. Přesto vládl Carlos Menem dvě funkční období, až do roku 1999. Druhé funkční období však bylo poznamenáno ekonomickou nestabilitou, zahraniční dluh se začal znovu zvyšovat. Negativní vliv měly i velké finanční problémy sousední Brazílie. Celková ekonomická kondice Argentiny se tak začala zhoršovat, obyvatelstvo začalo zřetelně chudnout. Menemova vláda se však kromě počátečních ekonomických úspěchů stala známou i klientelismem a snahou měnit soudce tak, aby byli v souladu s názory prezidenta a jeho strany. Tak jako v minulosti Juan Perón, i Carlos Menem si začal svou podporu v podstatě kupovat. Obvinění z korupce se nedotýkala pouze ministrů, ale začala sahat i k samotnému prezidentovi. Konec éry prezidenta Menema již byl poznamenán protesty všech částí populace a častými stávkami, protože životní situace obyvatelstva se stále zhoršovala. V říjnu 1999 se měly konat nové volby, ve kterých už Menem nekandidoval. Jeho strana však byla Menemovou vládou natolik oslabená, že ve volbách jednoznačně prohrála. Volby vyhrál starosta Buenos Aires Fernando de la Rúa z Radikální občanské unie.\n\nFernando de la Rúa sice pocházel z Radikální občanské unie, ale ve volbách kandidoval za širokou středolevou koalici Aliance za práci, spravedlnost a vzdělání (\"Alianza para el Trabajo, la Justicia y la Educación\"). Prezidentský úřad převzal oficiálně 10. prosince 1999. De la Rúa však přebíral zemi ve velmi špatném stavu, zahraniční dluh země byl znovu velmi vysoký a státní rozpočet už dávno nebyl vyrovnaný, naopak deficit byl též závratný. Stejnějako oba jeho předchůdci, i prezident De la Rúa musel přistoupit k výrazným škrtům v rozpočtu a zvýšení daní pro obyvatelstvo. Nic však nepomáhalo a ekonomická situace se stále zhoršovala a vyvrcholila v roce 2001. Na začátku roku 2001 začali obyvatelé masově vybírat své peníze z bankovních účtů, velká část z těchto vkladů odcházela navíc do zahraničí a domácí měna byla měněna za jakoukoliv zahraniční měnu, především americké dolary. Nepomohla ani finanční pomoc od MMF. Vláda se ještě pokusila o další úsporná opatření, která však nejen že nepomohla, ale očekávatelně vyhrotila situaci ve společnosti. V prosinci 2001 byla vláda nucena zmrazit všechny bankovní účty v zemi, aby zabránila pokračujícímu odlivu peněz ze země a bank. Byl stanoven týdenní limit na výběr z účtu a převod do zahraničí byl úplně zakázán. Toto opatření však bylo tak nepopulární, že po dlouhé době opět začaly velké lidové nepokoje. V reakci na to prezident vyhlásil výjimečný stav. Při následných srážkách zahynulo přibližně 40 lidí a když se demonstranti přiblížili až k prezidentskému paláci, musel prezident uprchnout pryč vrtulníkem. Fernando de la Rúa rezignoval 20. prosince 2001, formálně však vládl o jeden den déle.\n\nDne 23. prosince 2001 se prezidentem stal Adolfo Rodríguez Saá z Justicialistické strany. Ten sice vydržel v úřadě pouze jeden týden, ale během této doby vyhlásil očekávaný státní bankrot Argentiny. Prohlášení bankrotu se překvapivě setkalo s velkou podporou nejen v parlamentu, ale i v ulicích. Saá ve funkci vydržel do 30. prosince 2001. Dne 2. ledna 2002 ho nahradil další perónista Eduardo Duhalde. Obyvatelé Argentiny už nebyli ochotni čekat na další vývoj a začali cestovat do sousedních států a vybírat peníze tam. Krize se tak rozšířila dokonce i do Uruguaye. Duhalde následně zrušil pevný kurz s dolarem, což umožnilo devalvaci národní měny, ale současně nastala i inflace a Argentinci začali ve velkém ztrácet své úspory bez ohledu na to, zda je měli v pesech nebo dolarech. Výsledek byl katastrofální. Na konci roku 2002 byla více než polovina obyvatel Argentiny pod hranicí chudoby a nezaměstnanost se vyšplhala na rekordních 21 %. Poprvé v historii Argentiny začalo obyvatelstvo ze země odcházet a ne do ní přicházet. Znovu se začaly rozšiřovat násilné protesty. Zároveň se výrazně zvýšila kriminalita, hlavně krádeže a loupeže, která Argentinu trápila ve velké míře i v dalších letech. Duhaldemu se však navzdory všemu podařilo alespoň zastavit zhoršování situace, i když ne ji výrazněji zlepšit. Na duben 2003 vyhlásil nové volby. V prvním kole zvítězil bývalý prezident Carlos Menem. Ve druhém se však rozhodl nekandidovat (neboť bylo jasné, že nevyhraje) a podpořil svého stranického kolegu Néstora Kirchnera.\n\nNéstor Kirchner se ujal funkce prezidenta 25. května 2003. Pocházel z prakticky úplného jihu Argentiny. Byl členem Justicialistické strany a ve volbách kandidoval za koalici Fronta za vítězství (\"Frente para la Victoria\"), která kromě Justicialistické strany sdružovala i jiné politické subjekty. Také Kirchner byl během vojenské vlády pronásledován. Před funkcí prezidenta působil jako guvernér své domovské provincie Santa Cruz. Zde bylo jeho působení vnímáno velmi pozitivně, neboť do zaostalé a chudé provincie na úplném jihu země dokázal nejen přilákat zahraniční investice, ale i zajistit stabilní ekonomické příjmy. Kirchner se však v kampani stavěl proti politice bývalého prezidenta Menema a inklinoval spíše k Juanu Perónovi. Kirchnerově vládě se začalo od počátku ve složité situaci poměrně dařit. Podařilo se mu řešit situaci s národním dluhem, prosadil větší devalvaci národní měny, čímž výrazně pomohl exportu. To nastartovalo růst HDP, který rostl rekordní rychlostí 10 % ročně. Také nezaměstnanost začala klesat a z 2 0% se snížila až na 10 %. Jedním z hlavních pilířů jeho politiky bylo snížit počet obyvatel pod hranicí chudoby, což se mu i dařilo. Z více než 50 % postupně počet chudých klesl k 30 %. Jako levicový politik postupně změnil i zahraniční politiku Argentiny, která začala více spolupracovat s levicovými vládami napříč Latinskou Amerikou, na druhé straně se snažil nepoškodit vztahy se Spojenými státy. Tato politika však nebyla jednoduchá, protože napětí mezi některými levicovými lídry Latinské Ameriky a vládou USA bylo často poměrně vysoké. Prezident Kirchner prosadil také zrušení amnestií a zákonů, které chránily členy vojenské junty před další zodpovědností za jejich zločiny. Přestože se Kirchnerovi poměrně dařilo, rozhodl se v dalších volbách nekandidovat a do popředí začal prosazovat svou manželku Cristinu Fernandezovou Kirchnerovou. Ta nebyla pro Argentince neznámou osobou, protože se politicky angažovala už dříve. Také ona byla stejně její muž právnička a čelila perzekuci během vojenské vlády. Svého muže též podporovala během jeho prezidentské kampaně. Volby se konaly v říjnu 2007 a Cristina Fernándezová Kirchnerová v nich jednoznačně vyhrála. I ona byla členkou Justicialistické strany, ale kandidovala v rámci koalice Front za vítězství.\n\nPřestože Argentina už měla jednu prezidentku v osobě Isabel Martínez de Perónové (ta ale nebyla zvolena, prezidentkou se stala po smrti prezidenta z pozice viceprezidenta automaticky), Cristina Fernándezová Kirchnerová byla první skutečně zvolenou ženou prezidentkou v dějinách Argentiny. Úřad převzala 10. prosince 2007. Nová prezidentka neměnila nic na politice svého manžela a předchůdce v úřadě. Dokonce i ministerský kabinet prošel pouze menšími změnami. Kirchnerová se zaměřila hlavně na vědu a vzdělání a začala podporovat projekty především v těchto oblastech, přičemž také výrazně zvýšila rozpočet určený na vzdělání a vědu.. Během vlády manželů Kirchnerových bylo v Argentině vybudováno až 1 000 nových škol. Stejně tak podporovala rozvoj Internetu a počítačového vzdělání v Argentině. Jako přesvědčená perónistka věřila, že je třeba získané bohatství začít přerozdělovat mezi chudší části společnosti. Do roku tak počet chudých klesl až na 11 % (před příchodem Néstora Kirchnera jich bylo více než 50 %). Rovněž se podařilo snížit nezaměstnanost až na 7 %. Prezidentka Kirchnerová pokračovala v úsilí svého muže potrestat viníky za zločiny vojenské junty. Díky tomu pokračovaly procesy s bývalými vojáky.Dne 27. října 2010 však prezidentku Kirchnerovou postihla osobní tragédie, když její manžel a bývalý prezident Néstor Kirchner zemřel na následky srdečních problémů. Přesto dokázala poměrně úspěšně převést Argentinu přes hospodářskou krizi z konce prvního desetiletí 21. století. Dne 23. října 2011 se konaly prezidentské volby, kde Fernándezová Kirchnerová zvítězila ještě vyšším rozdílem, než před tím. Hned začátek jejího druhého funkčního období však byl poznamenán zprávou, že prezidentka trpí rakovinou štítné žlázy. Během následných lékařských zákroků se však ukázalo, že prezidentka rakovinu nemá a tak se do úřadu velmi rychle vrátila.. Další zdravotní problémy překonala v září 2013, kdy podstoupila operaci mozku. V roce 2012 došlo ke zpomalení ekonomického růstu země, na základě čehož začaly znovu narůstat dluhy státu. Tento stav se negativně projevil v průběhu roku 2014, kdy se Argentina znovu dostala na pokraj bankrotu, protože neměla dostatek prostředků na splácení svých dluhů. Velmi negativní vliv mělo především rozhodnutí newyorského soudu, který ukládal Argentině povinnost vyplatit nejprve tzv. zajišťovací fondy a až potom zbývající věřitele. Po krizi z roku 2001 se totiž Argentina dohodla s věřiteli na tom, že jim vyplatí pouze část jejich pohledávek pod podmínkou, že jiní věřitelé nebudou vůči nim zvýhodněni. Toto soudní rozhodnutí však dohodu narušilo. Na konci července 2014 tak Argentina vyhlásila tzv. technický bankrot, tedy neschopnost splatit dluh ve výši 29 miliard dolarů. To znamenalo, že k oficiálnímu prohlášení bankrotu nedošlo, vláda pouze prohlásila, že dluh nesplatí. Vedlo to ke snížení HDP Argentiny, čímž začala nová krize. Vláda se snažila problémy řešit tak, že prezidentka Kirchnerová prosadila tzv. devizovou kontrolu, která spočívala v možnosti omezit nákupy nebo prodeje zahraničních měn, především amerických dolarů. Během druhého funkčního období se také zhoršily vzájemné vztahy se Spojenými státy. Současně se objevila obvinění, že prezidentka měla krýt skutečné pachatele bombových útoků na židovské a izraelské cíle v Buenos Aires z počátku 90. let, což však Cristina Fernándezová Kirchnerová odmítala.Dne 25. října 2015 se uskutečnilo první kolo prezidentských voleb. Zde už Cristina Fernándezová Kirchnerová nemohla kandidovat, tak za prezidentského kandidáta vybrala guvernéra provincie Buenos Aires a bývalého viceprezidenta Daniela Scioliho. Toho však ve volbách těsně porazil kandidát pravicové strany Republikánský návrh (\"Propuesta Republicana\") Mauricio Macri, čímž skončilo období vlády Kirchnerů.\n\nVláda Kirchnerů byla ovlivněna novou formou perónismu, tzv. Kirchnerismem. Tato politická filozofie je také charakterizována levicovostí, odmítáním neoliberalismu a zaměřením na Latinskou Ameriku.\n\nMauricio Macri se úřadu ujal 10. prosince 2015. Před zvolením prezidentem byl starostou Buenos Aires.. Macri převzal úřad také v složité situaci. Poslední vláda bývalé prezidentky Fernándezové Kirchnerové vyčerpala devizové rezervy země. Inflace byla znovu na úrovni 30 % a státní rozpočet byl znovu deficitní. Macri nechal hned zrušit devizovou kontrolu zavedenou jeho předchůdkyní. To umožnilo devalvovat peso, stejně byly upraveny celní poplatky a kvóty na vývoz a dovoz. Vláda se na začátku roku 2016 dokázala dohodnout s věřiteli, kterým Argentina odmítla v roce 2014 splatit jejich pohledávky. Nový prezident a jeho vláda museli tedy od počátku řešit vážné problémy, ale už v průběhu prvního roku vlády byli schopni učinit důležitá opatření pro stabilizaci ekonomiky. Kromě zrušení devizové kontroly například přestala centrální banka ovlivňovat kurz národní měny. Vláda tím chtěla dosáhnout jednak snížení inflace na jednociferné číslo a také nastartovat hospodářský růst. Ale i v polovině roku 2017 byla inflace stále na úrovni 20 % a slibovaný ekonomický růst se nedařilo výrazněji zvýšit. V roce 2016 musel Macri čelit velkému skandálu, který jeho jméno spojoval s tzv. Panama Papers. Na mezinárodní úrovni se nová administrativa zaměřila na opětovné zlepšení vztahů se Spojenými státy, které se zhoršily během předchozích argentinských levicových vlád.\n\nDne 22. října 2017 se v zemi uskutečnily volby do části parlamentu a senátu. Těm však předcházelo zmizení a smrt Santiaga Maldonady, aktivisty za práva indiánů, který protestoval proti plánům zahraniční společnosti na využití indiánské půdy. Smrt Maldonada vyvolala po zemi masové protesty. Jelikož Maldonado bojoval proti plánům zahraničních korporaci, které podporoval prezident Macri, využila opozice v čele s bývalou prezidentkou Fernandezovou Kirchnerovou tuto událost a obvinila Macriho a jeho vládu z nedostatečné snahy o vyšetření zmizení a smrti Maldonada. O návrat do politiky se v těchto volbách pokusila i bývalá prezidentka Kirchnerová, která se ucházela o místo v senátu. Macri podporoval ve volbách koalici \"Cambiemos\", tedy Změňme to (zahrnovala i jeho stranu Republikánský návrh), Fernándezová Kirchnerová podporovala novou koalici s názvem \"Frente de la Unidad Ciudadana\", tedy Fronta občanské jednoty. Bývalá prezidentka nakonec nevyhrála ve své provincii, ale druhé místo jí zaručilo místo v senátu. Díky tomu získala imunitu, neboť v tomto období čelila několika obviněním z korupce, které se týkaly její prezidentské vlády. Ale špatná ekonomická situace, v níž byla Argentina v době odchodu bývalé prezidentky z funkce pomohla i v roce 2017 prezidentovi Macrimu vyhrát volby, když jeho koalice zvítězila jak ve volbách do parlamentu, tak v senátních volbách, čímž si prezident Macri upevnil svou pozici v zákonodárném sboru.\n\n"}
{"id": "224161", "url": "https://cs.wikipedia.org/wiki?curid=224161", "title": "Keflavík", "text": "Keflavík\n\nKeflavík je přístavním městem, ležícím asi 50 km jihozápadně od Reykjavíku na poloostrově Reykjanes u jihozápadního pobřeží Islandu v zálivu Faxaflói v Atlantském oceánu. Žije v něm přibližně 8 200 obyvatel. Keflavík je známý hlavně díky svému letišti.\n\nSpolu s osadami Njarðvík a Hafnir tvoří obec Reykjanesbær. Keflavík je jejím největším městem.\n\nKeflavík byl založen v 16. století. Vyvinul se zde rybářský průmysl. Později ve 40. letech 20. století zde Američané postavili největší a nejdůležitější islandské letiště Keflavík.\n\nPovrch v okolí nejčastěji tvoří různé horniny nejčastěji čedič s pár rostlinami. Při jasném počasí je možno vidět stratovulkán Snæfellsjökull přes záliv Faxaflói, který je vzdálen 115 km.\n\nKeflavík je deštivější a má mírnější teploty než Reykjavík. Průměrný roční úhrn srážek je 1215 mm, v Reykjavíku pouze 779 mm. Denní teplota je v zimě 2 °C, letní 12 °C. Noční v zimě -1 °C, letní 8 °C.\n\n\n"}
{"id": "224165", "url": "https://cs.wikipedia.org/wiki?curid=224165", "title": "Jarolím", "text": "Jarolím\n\nJarolím/Jarolímová je jméno vzniklé odvozením z řeckého „Hieronymos“, podobně jako jeho častější verze Jeroným.\n\n\n\n"}
{"id": "224166", "url": "https://cs.wikipedia.org/wiki?curid=224166", "title": "Kópavogur", "text": "Kópavogur\n\nKópavogur je druhé největší město Islandu, které se nachází v jeho jihozápadní části při pobřeží zálivu Faxaflói v Atlantském oceánu. Leží v obci stejného názvu. Leží mezi městy Reykjavík na sever a Garðabær na jih v aglomeraci Reykjavíku. V lednu 2015 zde žilo 33 205 obyvatel.\n\nMěsto bylo založeno Dány roku 1622.\n\nAčkoliv se do osady shromažďovalo obyvatelstvo z širokého okolí, uskutečnilo se zde mnoho historických dění. Do 30. let 20. století se zde obdělávala zemědělská půda. Roku 1948 zde žilo 900 lidí převážně rolníků. Když v roce 1955 dostal Kópavogur městský status už zde žilo okolo 4000 obyvatel.\n\nKópavogur se nyní stále rozšiřuje, ale není jen obytnou čtvrtí, sídlí zde přes 1000 firem. Firmy se soustřeďují hlavně na služby a na lehký průmysl.\n\nKópavogskirkja je nejstarší kostel v Kópavoguru. Nachází se na kopci Borgarholt v centru města a nabízí výbornou panoramu měst Kópavogur, Reykjavík a jeho okolí. Jeho architektura je neobvyklá.\n\nZaložen byl dvěma architekty Hörður Bjarnason a Ragnar Emilsson. Začal se stavět 16. srpna 1958 a otevřen byl 16. prosince 1963. Kostel je také znázorněn na městském znaku.\n\nKostel připomíná Operu v Sydney od Jørna Utzona.\n\nSmáratorg (nebo Smáratorg 3) je budova ve čtvrti Smárahverfi a je druhá nejvyšší na Islandu hned po rádiovém vysílači v Hellissanduru. Budova je dokonce vyšší než kostel Hallgrímskirkja v centru Reykjavíku. Budova má 20 pater a měří 77,6 metrů.\n\nJe přírodní muzeum. Bylo otevřeno v květnu 2002 a nyní je rozděleno na geologickou a zoologickou část.\n\n\n"}
{"id": "224167", "url": "https://cs.wikipedia.org/wiki?curid=224167", "title": "Karl Ernst von Baer", "text": "Karl Ernst von Baer\n\nKarl Ernst von Baer (29. února 1792, Piibe – 28. září 1876, Tartu) byl německý lékař z území dnešního Estonska, zoolog, jeden ze zakladatelů embryologie.\n\nV letech 1828-1837 vydal spis \"Über Entwicklungsgeschichte der Thiere\", ve kterém položil základy moderní embryologie. Rozpracoval Pandrovu ideu o zárodečných listech a upozornil, že zárodek v průběhu vývoje nabývá znaky od kmenových, typových až po druhové. Tato idea byla v pozměněné formě využita v evolucionismu. \n\nJeho standardní autorská zkratka je Baer.\n\n"}
{"id": "224168", "url": "https://cs.wikipedia.org/wiki?curid=224168", "title": "Porajów", "text": "Porajów\n\nPorajów (německy \"Großporitsch\", česky Pojarov) je ves v Polsku poblíž trojstyku hranic Polska, Německa a Česka s přibližně 2500 obyvateli. Je součástí obce Bogatynia (Bogatyně počeštěle), Powiatu Zgorzeleckého, Dolnoslezského vojvodství. Leží na východním břehu Lužické Nisy, naproti ústí Mandavy (/německy Mandau) do této řeky, jež zde tvořící polsko-německou hranici. Obec leží v polské části historické Horní Lužice. Do roku 1945 byla součástí Saska.. Je největší vesnicí v gmině Bogatynia. Trojstyk (trojmezí) hranice je tvořet tak, že česko-polskou hranici vytváří Oldřichoský potok a následně česko - německou a polsko-německou hranici řeka Lužická Nisa. V místě, kdy se vlévá potok do Nisy se nachází trojmezný bod těchto tří států.\n\nVes byla do roku 1945 předměstím Žitavy (Zittau německy), ležící nyní jen v Německu). Od roku 1984 má Porajów katolický kostel vybudovaný v moderním stylu, od roku 1988 také hřbitov. Funguje zde základní škola i gymnázium a pobočka knihovny. Je zde také mnoho obchodů, kam rádi jezdí nakupovat z okolních zemí, tedy z Česka i Německa.\n\nPřes ves vede železniční trať z Žitavy do Liberce, která mezi Žitavou a Porajowem překonává polsko-německou hranici pomocí 748 metrů dlouhého železničního viaduktu. Objevují se snahy zřídit v obci železniční zastávku , která by byla jedinou polskou zastávkou na této peážní trati.\nJižně od Porajowa vede silnice I/35 z Žitavy do Liberce, která probíhá v délce asi 1 km polským územím.\n\n"}
{"id": "224169", "url": "https://cs.wikipedia.org/wiki?curid=224169", "title": "Marco Sanudo", "text": "Marco Sanudo\n\nMarco Sanudo (1153 ? – 1227) byl synovec benátského dóžete Enrica Dandola a účastník čtvrté křížové výpravy. V roce 1207 shromáždil flotilu a dobyl byzantské souostroví Kyklady v Egejském moři a založil zde Vévodství Naxos.\n\nRoku 1209 dobyl Marco Sanudo všechny zbývající ostrovy v Egejském moři, které podle dohody mezi křižáky už neměly připadnout Latinskému císařství. Nakonec nicméně všechny ostrovy získaly oficiálně lenní vztah k Latinskému císařství od císaře Jindřicha Flanderského, na poměrně volný lenní závazek. Marcův původní titul byl „Vévoda Egejského moře“ (řecky \"Αιγαιον πελαγος\"). Marco Sanudo následně všechna dobytá území rozdělil mezi své spolubojovníky: \"Marinu Dandolovi\", jeho bratranci připadl ostrov Andros; \"Ondřejovi\" a \"Jeremiášovi Ghisům\" připadly ostrovy Tinos, Mýkonos a severní Sporady; \"Janu Querinimu\" připadl ostrov Astympalaea; \"Jacobu Berozzimu\" připadl ostrov Santorini; a \"Leonardu Foscolovi\" zůstal ostrov Anaphi. Ostrovy Naxos, Páros, Milos, Sifnos, Kythnos a Syros zůstaly v Marcových rukou. Marco Sanudo byl moudrý a uvážlivý vládce, který si zachoval loajalitu k Benátkám, dobrý vztah ke svým řeckým poddaným a za šťastných okolností též se svým lenním pánem, latinským císařem v Konstantinopoli, který mu víceméně do jeho vlády na ostrovech nezasahoval.\n\nMarco Sanudo zemřel roku 1227, o dva roky přežil prvního vévodu z Athén Ottu de la Roche, který se odebral do Francie, tj. tři roky po pádu Soluňského království do rukou epirského despoty z rodu Angelovců (1224) a krátce před smrtí achajského knížete Godreye I. z Villehardouinu. V krátkém čase se tak politický kurs francouzských křižáků v Řecku měl radikálně změnit.\n\n\n"}
{"id": "224170", "url": "https://cs.wikipedia.org/wiki?curid=224170", "title": "Hafnarfjörður", "text": "Hafnarfjörður\n\nHafnarfjörður je třetí největší město Islandu po Reykjavíku a Kópavoguru. Nachází se v jeho jihozápadní části. V lednu 2015 zde žilo 27 875 obyvatel. Hafnarfjörður znamená v překladu \"\"přístavní fjord\"\" a byl takto pojmenován kvůli výbornému přírodnímu zálivu.\n\nLeží v obci stejného názvu, ale celý název obce je Hafnarfjarðarkaupstaður, které je také odvozeno od názvu města. Hafnarfjörður je nejjižnějším městem aglomerace Reykjavíku, od kterého je vzdálen 10 km. Leží při pobřeží zálivu Faxaflói v Atlantském oceánu.\n\nMěsto má rozvinutý rybářský průmysl a každoročně se zde konají dva festivaly. První se koná v květnu a jmenuje se \"\"festival slunečných dnů\"\", druhý se koná někdy v létě a jmenuje se \"\"vikinský festival\".\n\nVe městě sídlí tradiční islandský fotbalový klub Fimleikafélag Hafnarfjarðar zkráceně FH. Mají také svůj velký stadion Kaplakriki.\n\nV knize Landnámabók, která popisuje osidlování Islandu píše, že první zmínka o Hafnarfjörðuru je z konce 14. století. Městský status získal roku 1908.\n\n"}
{"id": "224171", "url": "https://cs.wikipedia.org/wiki?curid=224171", "title": "Mořský had (mytologie)", "text": "Mořský had (mytologie)\n\nMořský had patří mezi \"mýtické mořské příšery\". Pozorování byla hlášena po celá staletí a podle nedávné práce Bruce Champagneho existuje na mořské hady \"\"přes 1 200 odkazů\"\". Mořští hadi byli pozorováni jak z lodí, tak z pobřeží, často většími skupinami lidí, mezi kterými byli někdy také vědci. Přesto neexistuje \"\"žádný prokazatelný důkaz jejich existence\"\".\n\nJörmungandr (jinak zván též Midgardsormr) byl mořský had, který podle severské mytologie dokázal obtočit celý svět (Midgard). Podle některých vyprávění námořníci občas omylem považovali jeho hřbet za řadu ostrovů. Mořští hadi se také často objevují ve skandinávském folklóru, obzvláště v Norsku.\n\nV díle \"Carta marina\" švédského duchovního a spisovatele Olaa Magna se objevuje řada mořských příšer včetně mořského hada:\n\nPřestože v něj řada lidí nevěří, několik podivných nálezů hovoří spíše pro existenci tohoto tvora. Několikrát již byla nalezena v žaludcích vorvaňů mrtvá těla podivných zvířat, odpovídající popisu mořských hadů. Nejpravděpodobnějším vysvětlením většiny údajných pozorování mořského hada však zřejmě je obří ryba hlístoun červenohřívý s velmi dlouhým, hadovitým tělem a zvláštně tvarovanou hlavou, dorůstající délky až 15 m.\nJe zajímavé, že mořský had se vyskytuje také v mytologii severoamerických indiánů, např. Kvakiutlů, kteří ho nazývají Sisutl a věří, že má dvě hlavy, na obou koncích těla po jedné.\n\n"}
{"id": "224180", "url": "https://cs.wikipedia.org/wiki?curid=224180", "title": "Harfa", "text": "Harfa\n\nHarfa je strunný hudební nástroj, jedná se o jeden z nejstarších hudebních nástrojů vůbec. Harfy se liší od ostatních složených chordofonů tím, že jsou jejich struny na rezonátor kolmé; například kytara, housle či citera mají struny s rezonátorem rovnoběžné.\n\nPrincip harfy objevili lidé nejspíše již při prostém drnkání na tětivu luku. Nástroje podobné harfě se objevují v Egyptě a Mezopotámii cca v roce 3000 př. n. l., tyto nástroje však ještě neměly sloup. Na sever se harfy dostaly zásluhou Keltů, kteří ji poznali na Balkánském poloostrově ve 3. století př. n. l. Ze Skotska a Irska, kde hru na tento nástroj pěstovali bardové, se potom rozšířila po ostatní Evropě. Ve 12. až 14. století byla oblíbeným nástrojem trubadúrů a minnesängrů a hra na ni byla jedním z požadavků dvorského vzdělání. Ve středověku vedle sebe existovaly harfy diatonicky laděné (se sedmi tóny v rozmezí oktávy) a chromaticky laděné (s dvanácti tóny v rozmezí oktávy). Nevýhodou diatonických byla možnost hrát pouze v jednom modu (stupnici), nevýhodou chromatických byl příliš velký počet strun.\n\nVelkým pokrokem bylo vynalezení háčkové harfy v 17. století v Tyrolsku – struny bylo možno předladit do požadované tóniny připravenými háčky. Každá jednotlivá struna se navíc mohla zvýšit o půltón přitisknutím prstu k malému pražci umístěnému na rezonanční desce.\n\nModerní harfa je přibližně trojúhelníkového tvaru, skládá se z opěrného sloupu zakončeného ozdobnou hlavicí, krku v podobě ležatého S a rezonanční skříně (z javorového dřeva), která se shora rozšiřuje. Na krku se nacházejí otáčivé terčíky, každý se dvěma ocelovými roubíky (systém \"à fourchette\", čili vidličkový), sloužící k přeladění strun.\n\nNástroj při hře spočívá mezi koleny hráče a rezonanční skříní je nakloněn k pravému rameni hráče. Pravou rukou se hrají vyšší, levou nižší tóny. Tradiční velšské nebo skotské harfy se však pokládají na levé rameno (hráč tak má nástroj nad srdcem). Pro hru na harfu se používají všechny prsty s výjimkou malíčku, který je pro hraní příliš krátký a slabý, jeho pohyby jsou navíc hůře kontrolovatelné než pohyby ostatních prstů.\n\nKoncertní harfa má typicky 47 strun, váží přibližně 36 kilogramů, na výšku měří 1,8 metru, na délku 1,2 metru a na konci rezonátoru je široká 55 cm. Tah všech strun činí dohromady asi 10 000 Newtonů.\n\nExistují též harfy, které mají dvě řady strun, což umožňuje hraní speciálních zvukových efektů, například rychlé opakování jednoho tónu. Obě řady mohou ale také nemusí být naladěny ve stejné tónině, často se objevuje jedna řada laděná diatonicky a druhá chromaticky.\n\nV první polovině 18. století byla vynalezena pedálová harfa, jejíž struny bylo možno přeladit sešlápnutím pedálů (zprvu pěti). Dodnes používaná sedmipedálová harfa byla patentována v roce 1810 francouzským nástrojařem Sébastienem Érardem.\n\nModerní sedmipedálová harfa má 47 strun, které jsou diatonicky laděné v ces dur. K chromatickému zvyšování tónů slouží sedm pedálů, které jsou propojeny táhly v dutině sloupu s otáčecím mechanismem v krku; ke všem stejnojmenným strunám patří vždy jeden pedál (občas i doplňkový osmý vydržovací pedál). Pedály mají tři polohy, v horní se zvuk strun nemění. \"Jednoduchým\" sešlápnutím pedálu se zvuk struny zvýší o půltón (např. z ces na c), \"dvojitým\" sešlápnutím o dva půltóny (např. z ces na cis).\n\nVšechny struny \"ces\" jsou pro lepší orientaci nabarveny červeně, všechny struny \"fes\" modře.\n\nTabulka níže ukazuje všechny možné polohy pedálů na harfě, levá noha ovládá 1., 2. a 3. pedál, pravá noha ovládá 4. až 7. pedál. Na fotografii jsou zobrazeny dva pedály v I. poloze.\n\n"}
{"id": "224183", "url": "https://cs.wikipedia.org/wiki?curid=224183", "title": "Serpentinit", "text": "Serpentinit\n\nSerpentinit nebo hadec je druh metamorfované horniny, která vznikla z ultrabazických hornin, zejména olivínovců (peridotitů) metasomatickým procesem serpentinizace, při které se olivín přeměnil na serpentin. K této specifické přeměně docházelo při zvýšené teplotě za přínosu vody, někdy i SiO.\n\nSkládá se ze serpentinu, magnetitu, granátu, pyroxenu a amfibolu.\n\nU světlejších partií některých hadců se setkáváme s atraktivními síťovitými a skvrnitými vzory, které připomínají kůži hada. Jinak jsou hadce obvykle dost tmavé, černozelené až černé. Bývají celistvé, matné nebo smolně lesklé. Jejich stavba je většinou všesměrná. U některých hadců jsou přítomné vyrostlice granátu či pyroxenu.\n\nSlabě zvětralé, jemně vzorované vzorky je možno použít na výrobu drobných ozdobných výbrusů. Vzhledem k větší tvrdosti a obsahu akcesorií je výsledek poměrně pěkný.\n\nV některých hadcích se vyskytují žíly vyplněné hadcovým azbestem, jehož vlákna jsou orientována kolmo k průběhu pukliny. Jindy jsou přítomné žíly bílého až béžového magnezitu.\n\nTermín zavedl Alexander von Humboldt v roce 1823 podle latinského výrazu \"serpens\" (had).\n\nSerpentinity vznikly přeměnou peridotitů, pyroxenitů a olivinických gaber při procesu serpentinizace. Je to nízkoteplotní, většinou autometamorfní proces, při němž dochází k oxidaci a hydrataci na křemík chudých mafických a ultramafických hornin. Dochází k němu většinou už na mořském dně. Na křemík chudé minerály v peridotitech, hlavně olivín a Mg-pyroxeny se mění na minerály serpentinové skupiny (antigorit, chryzotil a lizardit), brucit a magnetit. Vznikají i poměrně vzácné minerály jako awaruit (NiFe). Horniny při tom absorbují velké množství vody a v puklinách narůstající minerály serpentinové skupiny způsobují jejich další rozpukání.\n\nK serpentinizaci dochází i při kontaktní metasomatóze na styku intruziv s dolomity.\n\nDochází při tom k změně hustoty horniny z 3,3 na 2,7 g/cm a zároveň k nárůstu objemu až o 40 %. Je to exotermická reakce, při které se uvolňuje velké množství energie. Může dojít k nárůstu teploty až o 260 °C, což má za následek vznik nevulkanických hydrotermálních žil. Při vzniku magnetitu dochází k reakcím uvolňujícím vodík. Karbonáty a sulfáty jsou redukovány a vzniká metan a sirovodík. Vodík, metan a sirovodík jsou zdrojem energie pro chemotrofní mikrorganismy na dně oceánů.\n\nSerpentinity mají tmavězelenou, zelenou až téměř černou barvu. Texturu mají všesměrnou, zřídka břidličnatou. Bývají často masivní. Pukliny v serpentinitech jsou často vyplněny chryzotilem, jehož vlákna jsou orientována kolmo na stěny pukliny. Vlastní serpentinitová masa je tvořena odrůdami serpentinu a to antigoritem, lizarditem nebo chryzotilem. Z vedlejších minerálů bývá přítomen olivín, pyroxeny, méně chlority a mastek, magnezit, chromit, granát a další. Přítomny bývají i sekundární nerosty, jako různé formy křemene, magnetit a dolomit. Serpentinity s dokonalou břidličnatostí přecházejí do serpentinitových břidlic. Chemickým složením se serpentinity řadí k ultrabazickým horninám, resp. metaultrabazickým horninám.\n\nNa Slovensku jsou známy výskyty v Spišsko-gemerském rudohoří, kde jsou vázány na obdukované zbytky meliatika u Dobšiné, Kobeliarova, Jasova, Jaklovců. Nacházejí se i v „kohútské zóně“ veporika u Cinobaně, Klenovce a jinde. Známe jsou i výskyty v podloží východoslovenské pánve (u obce Zbudza) a jinde.\n\nVelká ložiska se ve světě nacházejí na Urale v Rusku (Baženěvskoje), v Québecu (Thetford Belt, Jeffrey Mine) v Kanadě a v Kalifornii v USA a v Jihoafrická republika (převážně amfibolové-krokidolitové azbesty). Největšími producenty azbestu jsou Rusko, Čína, Kanada a Kazachstán.\n\nZ houževnatých hadců se vyrábí drcené kamenivo, taktéž se využívá jako dekorační kámen, nebo k výrobě speciálních druhů betonu pohlcujících radiaci. V minulosti se také využíval k získávání azbestu. Hadcový azbest, těžený v Dobšiné, se používal k výrobě azbestocementové krytiny.\n\nSlabě zvětralé, jemně vzorované bloky je možno použít k výrobě drobných ozdobných nábrusů nebo jako dekorační kámen (ofikalcit). Na některá ložiska jsou vázána reziduální ložiska niklu. V minulosti se serpentinit těžil pro obsah serpentinových minerálů. Z chryzotilu, který se nacházel v jeho puklinách se vyráběl azbest. Ve 21. století se ve většině západních zemí od těžby serpentinitu pro karcinogenitu některých typů azbestu (hlavně amfibolový) upustilo.\n\n"}
{"id": "224184", "url": "https://cs.wikipedia.org/wiki?curid=224184", "title": "Lišejník", "text": "Lišejník\n\nLišejník (latinsky \"Lichen\"), někdy lichenizovaná houba, je symbiotické společenství houby (mykobionta) a řasy či sinice (tedy fotobionta neboli fykobionta). Vědecký obor studující lišejníky se nazývá lichenologie.\n\nFotobiontem je řasa nebo sinice, mykobiont je vřeckovýtrusná nebo vzácně i stopkovýtrusná houba. Vzájemné vztahy mezi fotobiontem a mykobiontem nejsou ještě přesně zjištěny, mohou přecházet od oboustranně výhodného svazku až k negativnímu (parazitismu). Specifický vztah v lišejníku se označuje jako lichenismus.\n\nJe známo přibližně 13 500 – 17 000 druhů lišejníků a každoročně jsou popisovány další. Lišejníky mají své vědecké i české taxonomické názvy, přičemž jméno lišejníku je zároveň jménem houby, příkladem může být terčovka bublinatá (\"Hypogymnia physodes\"). České názvy však byly většinou vytvořeny v 19. století a jsou zastaralé, neodpovídají dnešnímu zařazení lišejníků v systému hub. Řasy či sinice mají svá zvláštní jména. Z celkového počtu druhů hub tvoří lichenizované houby asi 21 %.\n\nLišejník je latinsky, francouzsky i anglicky \"lichen\", německy však atypicky \"Flechte\". Základem pro románské i další názvy je pravděpodobně řecké , které pochází ze slovesa , lízat. Původně se anglické lichen používalo pro játrovky, první užití v dnešním slova smyslu bylo zaznamenáno roku 1715.\n\nSymbióza lišejníků je poměrně svérázný způsob soužití dvou i více odlišných biologických druhů. Tato symbióza se nazývá lichenismus. Symbiotickou povahu lišejníků objevil roku 1867 Švýcar Simon Schwendener a trvalo téměř sto let, než ve vědecké obci definitivně vymizely námitky proti tomuto faktu. Poslední práce popírající lišejníky jako symbiotické asociace byla uveřejněna roku 1953.\n\nTypický lišejník se skládá z mykobionta, jímž může být vřeckovýtrusná (Ascomycota) nebo vzácně i stopkovýtrusná (Basidiomycota) houba, a z fotobionta. Fotobiont, tedy fotosyntetizující část lišejníku, může být jednobuněčná nebo vláknitá řasa, ale asi v 8 procentech i prokaryotická sinice (\"Cyanobacteria\", tvoří tzv. \"cyanolišejníky\"). Z řas jsou fotobionty nejčastěji zelené řasy (\"Chlorophyta\"). Řasa rodu \"Trebouxia\" je pravděpodobně nejčastějším fotobiontem lišejníků, je součástí asi 2/3 všech lišejníků (podle jiných zdrojů ale jen 20 %, uváděna jsou i jiná čísla). Dále jsou známy řasy z rodů \"Coccomyxa\" či \"Trentepohlia\".\n\nNěkdy však lišejníky obsahují i zcela odlišné skupiny řas. Je takto známo několik různobrvek (\"Xanthophyceae\") a v jednom případě dokonce i hnědá řasa. Během dlouhé doby fylogeneze společného svazku se vyvinula vzájemná závislost houby a řasy v lišejníku, takže dnes jen ojediněle mohou žít některé řasy a cyanobakterie tvořící lišejníky samostatně. Tyto výjimky patří např. do rodů \"Trentepohlia\" a \"Nostoc\".\n\nRozlišujeme dva základní typy vzájemných vztahů mezi mykobiontem a fotobiontem, mutualistický a poloparazitický.\n\nOba partneři v mutualistickém vztahu si navzájem poskytují výhodné služby. Fotobiont poskytuje organické látky, které vyrobil fotosyntézou, houba anorganické látky, vodu, vhodné prostředí pro růst a výměnu plynů. Situace je však velmi komplikovaná – pravděpodobně existují různé přechody mezi mutualismem a dalšími typy vztahů, jako je komenzálismus a parazitismus.\n\nPřesto se zdá, že mykobiont má ze symbiotického svazku větší prospěch. V tomto smyslu se někdy uvažuje, že je fotobiont jen „zajatcem“ houby, která jej vysává, ale přitom se stará, aby fotobionta neusmrtila. Takový vztah se nazývá kontrolovaný parazitismus. Někdy také bývá toto soužití popisováno spíš jako vzájemné získávání než jako spolupráce.\nObecně se dá říci, že nejmírumilovnější je houba v těch lišejnících, které žijí na extrémních stanovištích (např. holé skály). Na těchto místech totiž na sobě fotobiont a mykobiont závisí daleko více. Takový vztah se někdy popisuje jako \"hladová symbióza\".\n\nV poloparazitickém vztahu působí mykobiont fotobiontovi újmu, může způsobit částečné nebo i úplné odumření. Neexistuje však přesná hranice mezi poloparazitickým vztahem a stavem, kdy houba zcela parazituje na řase (jako např. algikolní \"Epigloea\") nebo se na jejích odumřelých tkáních vyživuje saprofyticky. U některých korovitých lišejníků dokonce houba svými chemickými látkami ředí stěnu řasy a vstupuje dovnitř svými haustorii.\n\nExistuje mnoho druhů lišejníků, které se odchylují od klasického vzoru, popsaného výše.\n\nNěkdy je poměr biomasy mykobionta a fotobionta obrácený – řasa výrazně převládá nad houbou. Například chaluha druhu \"Ascophyllum nodosum\" je posetá drobnými plodnicemi symbiotické vřeckovýtrusné houby \"Mycosphaerella ascophylli\". Houba žije v mezibuněčných prostorech chaluhy. Část vědecké obce se domnívá, že tato houba pomáhá překonávat nepříznivé podmínky za odlivu. Podobně je na tom hnědá řasa \"Pelvetia canaliculata\". Tento specifický vztah mezi houbou a řasou se nazývá \"fotomykobióza\". Podobný vztah tvoří řasa \"Desmococcus vulgaris\", která roste na kůře stromů a bývá často asociována s podhoubím hub. S arbuskulární mykorhizou hraničí zvláštní symbiotický svazek houby \"Geosiphon pyriformis\" z oddělení Glomeromycota se sinicemi rodu \"Nostoc\". Někdy je považován za jediný známý lišejník z tohoto oddělení, jindy se \"Geosiphon\" popisuje spíše jako houba, která ztratila schopnost klasické mykorhizy a vytvořila náhradní symbiotický vztah se sinicemi. Existují také houby, které mohou tvořit lišejník s různými druhy fotobiontů. Dva lišejníky se stejným mykobiontem a různým fotobiontem se nazývají fototypy (fotomorfy). Vznikají tak lišejníky, které někdy dokonce mají různý vzhled. Některé druhy laločníku (\"Sticta\") tvoří s určitým fotobiontem keříčkovitou stélku, s jiným zase stélku lupenitou.\nNěkdy bývá partnerů více než dva. Asi 500 druhů lišejníků přibírá do asociace druhého fotobionta, jeden však z nich většinou dominuje. Druhý, méně početný fotobiont pak většinou sídlí v ostrůvcích nebo tzv. cefalodiích na povrchu. Někdy mohou být fotobionti i tři. Jsou i lišejníky s více než jedním mykobiontem. Druhá houba se pak označuje jako parasymbiont či jako lichenikolní houba. Někdy tyto houby působí destruktivně na celou stélku, někdy se jen přiživují. Objevují se stále nové lichenikolní houby, známe přibližně 1000 druhů lichenikolních hub. (seznam českých druhů viz) Zásluhou vícečlenných vztahů může vzniknout lišejník, který obsahuje například dva mykobionty a dva fotobionty.\n\nStudie z r. 2016 pomocí genetického rozboru ukázala, že běžné lišejníky s vřeckovýtrusou lichenizovanou houbou obsahují jako druhého mykobionta jednobuněčné kvasinky z linie stopkovýtrusých. Ty jsou usídleny v kůře stélky a mohou mít podstatný vliv na její morfologii i metabolismus. Rozdílné druhy lišejníků se stejnou lichenizovanou houbou tak mohou být způsobeny nejen odlišným fotobiontem, ale i pouhým rozdílem v symbiotické kvasince. Lišejníky se třetím, kvasinkovým symbiontem byly nalezeny na všech šesti kontinentech. Prokáže-li se totéž u většiny druhů, může objev zvrátit současné paradigma jediného hlavního mykobionta a za standardní lišejník bude nutno považovat symbiózu tří organismů – lichenizované mnohobuněčné houby, jednobuněčné kvasinky a fotosymbionta.\n\nTělo lišejníku je stélka, složená (většinou z jednoho jedince) houby (tzv. mykobiont) a z milionů jedinců fotosyntetických mikroorganismů (tedy tzv. fotobionta). Stélka lišejníku je ve většině případů uspořádaná a řasa se v ní vyskytuje v gonidiové vrstvě (běžně „řasová vrstva“) pod korovou houbovou vrstvou na povrchu lišejníku.\n\nExistuje několik druhů stélky lišejníků:\n\n\nStélka některých druhů lišejníků je dvoutvárná (dimorfní), kombinuje tedy v sobě více druhů stélek. Příkladem je rod dutohlávka (\"Cladonia\"), který se sice považuje za keříčkovitý lišejník, ale ve skutečnosti výrazná keříčkovitá stélka vyrůstá z druhé, lupenité části na povrchu půdy.\n\nAnatomie lišejníků je značně odvislá od mykobionta, který utváří většinu stélky, ale i od fotobionta. Pokud mykobiont může spolupracovat s více druhy fotobiontů, vznikají pak často i velmi rozdílné stélky, rozlišitelné pouhým okem.\n\nNěkteré lišejníky mají zcela primitivní, téměř nepravidelnou stélku. Označuje se jako homeomerická stélka, má ji např. rod huspeník (\"Collema\"). Taková stélka mívá díky slizu sinic slizovitou konzistenci, někdy je ale naopak práškovitá a rozpadavá.\n\nBěžné lišejníky jsou však rozlišené na několik vrstev a vytváří tzv. heteromerickou stélku. Na jejím povrchu se nachází ochranná vrstva kůry, tvořená houbovými vlákny mykobionta se ztluštělými buněčnými stěnami, tedy houbovým pletivem zvaným pseudoparenchym. Z této vrstvy někdy také vyrůstají plodnice houby, sloužící k pohlavnímu rozmnožování mykobionta (viz obrázek). Pod ní leží úzká vrstva zelených fotosyntetizujících buněk obalených houbovými vlákny, tedy jediná vrstva fotobionta. Toto pletivo je rozvolněné, plektenchymální. Pod ní se nachází dřeň, tvořená mykobiontem a sloužící jako zásobárna vody. Pod dřeňovou vrstvou se někdy nachází další vrstva spodní kůry, nebo navíc rhiziny (příchytné kořínky, někdy též rhizoidy) Spodní korová vrstva mívá v sobě trhliny, určené k výměně plynů.\n\nKulovité útvary na povrchu některých lišejníků (např. u některých hávnatek rodu \"Peltigera\") se nazývají cefalodium. Tyto útvary se objevují zejména u lišejníků s vícečlennými vztahy. Hostí totiž druhého fotobionta, sinici (velmi často rodu \"Nostoc\"), který má za úkol fixovat ze vzduchu dusík.\n\nHoubová vlákna tvoří haustoria, jimiž houby vysávají z fotobiontů živiny. Haustoria však do buněk řas pronikají jen u lišejníků s korovitou stélkou. U keříčkovitých a lupenitých stélek se vlákna jen omotávají kolem buněk fotobionta.\n\nLišejníky jsou považovány za nejpomaleji rostoucí organismy, přestože v českých podmínkách rostou lišejníky téměř celoročně (i pod bodem mrazu). Nejpomaleji rostou druhy s korovitou stélkou, například lišejník zeměpisný (\"Rhizocarpon geographicum\") roste rychlostí 0,06 až 1 mm za rok. Dutohlávka roste rychleji, asi 2,5 mm za rok, některé lupenité a keříčkovité lišejníky rostou až 15 mm/rok To je důležité například pro správné vyhodnocení bioindikace pomocí lišejníků (viz níže).\n\nNa druhou stranu se dožívají lišejníky velmi vysokého věku. Epifytické druhy žijí několik desítek let, saxikolní druhy (také epilitické, rostoucí na kamenech) se dožívají i několika set let. Stáří stélek lišejníku zeměpisného v nejvyšších českých pohořích se odhaduje na 200 – 400 let, některé arktické lišejníky však dosahují stáří až 4000 let (srovnatelné s tisy a sekvojemi).\n\nLišejníky se rozmnožují především vegetativně. Důvodem je zřejmě to, že houby se ve většině případů neobejdou bez svého fotobionta. Někdy vzniká nový lišejník prostou fragmentací stélky na několik částí. Hlavními mechanismy vegetativního rozmnožování jsou ale tzv. izidie a soredie, které vznikají fragmentací stélky. Izidie jsou dobře viditelné výrůstky stélky, které se odlupují od mateřské stélky a dorůstají v nového jedince. Soredie jsou malé (pod 1 mm) a vznikají jako prášek na tzv. sorálech, místech, kde není stélka lišejníku přikrytá kůrou.\n\nNěkdy dochází k pohlavnímu rozmnožování samotné houby pomocí plodnic s výtrusy. Plodnice sice někdy obsahují fotobionta, ale ten se většinou s výtrusy nešíří. Výjimkou jsou rody \"Endocarpon\" a \"Staurothele\", které jsou v symbiotickém svazku s tzv. hymeniálními řasami. Buňky těchto řas jsou v hymeniu (výtrusorodém roušku) společně s výtrusy hub a společně se také šíří větrem nebo vodou.\n\nJe známo více druhů plodnic, z nichž jsou tři nejběžnější: apothecium, perithecium a pyknidium. Apotheciové plodnice bývají vyduté a otevřené nahoru, i když to nemusí být pravidlem. Mezi vřecky jsou zvláštní sterilní vlákna, tzv. parafýzy, které často obsahují pigment. Barevnost apothecií může být důležitá pro determinaci.\n\nPerithecium a pycnidium vypadají na první pohled velmi podobně, jedná se v obou případech o dutinky vrostlé do stélky lišejníku. Zatímco však perithecia obsahují askospory (podobně jako apothecium), pyknidium obsahuje nepohlavně vznikající konidie (konidiospory).\n\nNa místech, kde obyčejně rostou lišejníky, vznikají fosilie jen vzácně. Přestože známe z Jižní Afriky nálezy již ze starších starohor, které připomínají primitivní lišejníky, za nejstarší nález skutečného lišejníku se považuje lišejník z mladšího devonu z lokality ve Skotsku, je tedy asi 400 milionů let starý. Kandidátem na lišejník jsou i podobně staré, záhadné fosílie \"Spongiophyton\" a \"Nematothallus\".\n\nZatímco dříve se lišejníky řadily do zvláštního rostlinného oddělení, po poznání jejich podstaty jakožto hub s endosymbiotickým fotobiontem se dnes zásadně klasifikují podle mykobionta, podle pravidla „jedna houba – jeden lišejník“. Jedná se tedy o zástupce říše houby (Fungi), podříše Dikarya, kteří však jakožto lišejníky netvoří společně žádnou přirozenou skupinu. Známe 13 500 – 17 000 lichenizovaných hub. Mezi ně patří zejména vřeckovýtrusné houby (Ascomycota), ale vzácně (méně než 2 %) i stopkovýtrusné houby (Basidiomycota). U některých lichenizovaných hub se nepodařilo pozorovat pohlavní rozmnožování, které by umožnilo klasifikaci do jedné z hlavních skupin Dikarya; v některých systémech jsou proto prozatím podřazeny umělé skupině Deuteromycota a o jejich zařazení mohou rozhodnout v budoucnosti až molekulární analýzy jejich genomu.\n\nMá se za to, že se lichenismus nezávisle vyvinul mnohokrát, a to nejen jednou u vřeckovýtrusých a podruhé u stopkovýtrusých hub. Molekulární analýzy ukazují, že se tak stalo i uvnitř některých tříd hub vícekrát nezávisle na sobě, zároveň jsou poznatky o druhotné ztrátě této schopnosti u některých podřazených taxonů. \n\nKlasifikace na úrovni druhu a nižších taxonů podle principu „jedna houba – jeden lišejník“ dosud budí kontroverze, a to zejména proto, že se nelichenizované a lichenizované houby stejného druhu, jakož i stejný druh s odlišnými fotosymbionty mohou výrazně odlišovat morfologicky a v návaznosti na to i stylem života, a mohou mít i odlišnou a nezávislou evoluční historii. \n\nLišejníků tvořených vřeckovýtrusnou houbou (askolišejníků) je 98 %. Asi polovina všech známých vřeckovýtrusných hub je lichenizována. Nejvíce lišejníků patří do třídy Lecanoromycetes a v jejím rámci především do podtřídy Lecanoromycetidae. Podle dostupných studií, založených na fylogenetické příbuznosti, se rozlišují tři základní řády:\n\n\nZnáme však i další skupiny askolišejníků, řazené buď rovněž do třídy Lecanoromycetes (podtřídy Ostropomycetidae, Acarosporomycetidae), nebo do zcela jiných taxonomických skupin (např. Lichinomycetes, Arthoniomycetes, Dothideomycetes).\n\nNěkteré lišejníky, tzv. bazidiolišejníky, patří do řádů lupenotvaré (Agaricales) a chorošotvaré (Aphyllophorales) z oddělení stopkovýtrusných hub. Sem patří zejména rod \"Lichenomphalia\". Tyto houby vytvářejí stélky, z nichž vyrůstají velmi nápadné plodnice v klasickém slova smyslu. Poměrně známá je i tužnatka slizká (\"Multiclavula mucida\").\n\nLišejníky najdeme téměř všude s výjimkou volného oceánu. Lišejníky byly například objeveny pouhých 300 kilometrů od pólu. Terčovník pohledný (\"Xanthoria elegans\") byl nalezen i v nadmořské výšce 7000 m n. m. Lišejník misnička jedlá (\"Lecanora esculenta\") se vyskytuje na poušti Sahara. Někdy rostou lišejníky i ve vodě, jako například nitroplodka potoční (\"Dermatocarpon rivulorum\"). I když jsou schopné porůstat všechny substráty, nejčastěji je nalézáme na kamenech a skalách, na půdě a jako epifyty na stromech a keřích. To jsou místa, kde je malá konkurence vyšších rostlin, proti nimž se lišejníky například v hustém lesním podrostu neprosadí. Mnoho druhů také vyžaduje stabilní substrát (horniny), protože roste pomalu. Na druhou stranu existují i mnohé efemery, které osídlují také rychle tlející dřevo, listy dřevin v tropech či kamenité suti.\n\nKonkurenční výhodou lišejníků je, že jsou poikilohydrické, snášejí velké výkyvy obsahu vody ve stélce. Když obsah vody klesne, vstupují lišejníky do stavu, známého jako kryptobióza. V tom dokáží vzdorovat i překvapivě nehostinným podmínkám. Pokusy ve vesmíru ukázaly, že lišejníky přežijí i pobyt ve studeném a mrtvém prostoru na oběžné dráze Země, kde je především velmi silné UV záření. Důležité je i to, že lišejníky nemají kořeny, a proto nepotřebují stálý přísun vody. Vodu pohlcují celým povrchem těla.\n\nLišejníky často osídlují nově vzniklá nebo ještě neosídlená stanoviště. Proto patří k pionýrským druhům. Na poušti zpevňují půdu před erozí asi milimetr silnou \"kryptobiotickou krustou\", která se postupně rozkládá a do půdy dodává živiny. Tak se tvoří místo, které později mohou osídlit i cévnaté rostliny. Podobně lišejníky kolonizují též povrchy skal, kde naopak erozi podporují. Na skalních substrátech, kde houbová vlákna lišejníků pronikají do substrátu a navětrávají ho, vznikají primární půdy a cévnaté rostliny mohou substrát osidlovat. To může vadit na povrchu soch, například v americkém Mount Rushmore. Lišejníky rostoucí na dřevinách nejsou nikdy parazity, nekonzumují žádnou část rostliny ani ji netráví. Vyživují se samostatně, jak bylo výše uvedeno. Řasa fotosyntetizuje, houba čerpá vodu ze srážek s anorganickými látkami v ní obsaženými. Zejména na půdním substrátu však produkují např. lišejníky rodu \"Cladonia\" chemikálie, které zastavují klíčení semen a růst mladých rostlin.\n\nLišejníky jsou důležitým zdrojem potravy pro některé živočichy, zejména pro soby polární (karibu), ale také pro mnoho druhů housenek motýlů. Lišejníky však obsahují málo cukrů, a tak pro některé živočichy nestačí.\n\nMnoho lišejníků má velmi specifické požadavky na chemismus substrátu. Některé epifytické druhy vyhledávají zásaditou borku, jiné neutrální či kyselou. Některé lišejníky preferují prostředí bohaté na dusík. Mezi ně patří rody \"Physcia\", \"Xanthoria\" či druh \"Amandinea punctata\", které proto odolávají i znečištění oxidy dusíku. Nazývají se nitrofilní druhy.\n\nLišejníky mají pro lidstvo překvapivě velký význam, kterým se dokonce zabývá samostatná věda, zvaná \"etnolichenologie\". Nejčastěji se lišejníky používaly a používají jako barvivo, ale známé jsou i lišejníky užívané k léčbě a jako potravina. Barviva i účinné látky v lécích jsou sekundární metabolity lišejníků.\n\nBarviva se z lišejníků získávají tak, že se stélky uvaří ve vroucí vodě nebo se fermentují v moči. V Severní Americe je významný lišejník \"Letharia vulpina\", z něhož se získávala žlutá barva. Také ve Skotsku se používala barviva z lišejníků – především hnědé a červené barvy. Z lišejníků rodu \"Roccella\" se na Kanárských ostrovech, Kapverdách, Madagaskaru a v Indii získávala fialová barviva, kterým se říká orceiny.\n\nVyužití lišejníků jako léčiv se dá vysvětlit tím, že lišejníky obsahují velké množství (často unikátních) sekundárních metabolitů, z nichž část má antibiotické účinky. Kyselina usnová z lišejníku provazovka (\"Usnea\") patří k nejznámějším. Užívá se i pukléřka islandská (\"Cetraria islandica\"), a to jako prostředek proti kašli. Lišejníky se také sbíraly jako potravina, a to téměř po celém světě. Sice obsahují některé toxiny nebo nestravitelné polysacharidy, ty se však některými metodami dají odstranit. V Evropě byl široce využíván lišejník pukléřka islandská, z níž se připravoval chléb, kaše, polévka i salát. V Severní Americe byl konzumován lišejník \"Bryoria fremontii\". Dutohlávka sobí (\"Cladonia ranginifera\") se tradičně vyjímala z předžaludků ulovených sobů a posléze byla konzumována.\n\nLišejníky se používají nebo používaly i k výrobě alkoholu, kosmetiky, parfémů, jako dekorace, na textilní vlákna, jako potrava pro dobytek, palivo, v průmyslu jako výchozí surovina, k vyčiňování kůží, k lákání zvěře při lovu, jako repelent proti hmyzu, jed, konzervant, k různým magickým rituálům a dokonce jako narkotikum a halucinogen. Dnes se lišejníky užívají také k určování stáří usazenin a k bioindikaci čistoty ovzduší (viz níže).\n\nNěkteré nitrofilní druhy na Aljašce původní obyvatelé využívali k lovu svišťů, protože tyto lišejníky rostly na místech, kde zmínění hlodavci zanechávali své (na dusík bohaté) exkrementy.\n\nPodle legendy severoamerického kmene Menomini jsou lišejníky strupy spadlé z hlavy boha jménem Må'nåpus, podle jiné verze strupy z jeho hýždí, které si způsobil, když se smekl po prudké skále. Indiáni kmene Paiute z Nevady nazývali oranžové a žluté skalní lišejníky „semeno ještěrů“. Leguánci druhu \"Sceloporus occidentalis\" totiž dělají na skalách drobné pohyby těla dolů a nahoru. Indiáni kmene Okanagan mají několik legend na téma, jak vznikl lišejník \"Bryoria fremontii\". V jedné se kojot pokouší ulovit labuť. Ta však vzlétne a kojota vezme s sebou do vzduchu. Pouští ho až ve výšce a kojot padá do stromů a srst se mu zamotává ve větvích. Potom promění kojot své chlupy v lišejník slovy: „Má srst nesmí být zmařena. Lidé tě budou sbírat a připravovat z tebe jídlo“.\n\nPro lišejníky je typická schopnost tzv. bioindikace čistoty ovzduší, vzhledem k jejich citlivosti ke znečištění. Nejcitlivější jsou obecně druhy s keříčkovitou stélkou (provazovka, vousatec, a podobně), tolerantní jsou např. misničky (\"Lecanora\") a některé efemérní lišejníky s krátkou vegetační dobou. Cyanolišejníky (lišejníky s fotobiontem sinicí) jsou obecně velmi citlivé.\n\nLišejníkům škodí zejména imise oxidu siřičitého (SO). Ten jim narušuje vnitřní stabilitu buněk, znemožňuje fotosyntézu a má vliv na rozmnožování. Do 35 μg/m se vyskytují provazovky (\"Usnea\"), do 70 μg/m terčovky (\"Parmelia\"), při vyšších koncentracích lišejníků rychle ubývá a při 170 μg/m rostou na kůře jen zelené řasy. Z těchto znalostí můžeme zpětně určovat přibližné zatížení ovzduší SO. S klesajícím znečištěním oxidem siřičitým v dnešní době se lišejníky pomalu vracejí na některá místa, kde byly vyhubeny. Dokazují to studie z Lucemburské zahrady v Paříži, z údolí řeky Ohio v USA či z Londýna. Ještě v roce 1989 se však psalo, že do roku 2000 pravděpodobně u nás vyhynou všechny keříčkovité a lupenité lišejníky.\n\nMezi další látky, které mají negativní vliv na růst lišejníků, patří sloučeniny těžkých kovů, fluor, brom a radioaktivní spad. Dokládají to studie provedené v okolí hliníkáren (např. Žiar nad Hronom), kde bývají vysoké koncentrace fluoru v ovzduší. V nejbližším okolí hliníkáren se dokonce tvoří tzv. \"lišejníková poušť\". Lišejníky doplácí na to, že jsou schopné dobře nasávat škodliviny. Po černobylské katastrofě vstřebaly lišejníky ve Skandinávii tolik radioaktivních částic, že maso sobů, kteří se jimi živí, bylo považováno za nevhodné ke konzumaci.\n\nVe střední Evropě se vyskytuje asi 2000 druhů lišejníků. Mezi lišejníky známé v ČR patří například dutohlávka sobí (\"Cladonia rangiferina\"), terčovka bublinatá (\"Hypogymnia physodes\"), mapovník zeměpisný (též lišejník zeměpisný, \"Rhizocarpon geographicum\"), hávnatka psí (\"Peltigera canina\"), pukléřka islandská (\"Cetraria islandica\"), terčovník zední (\"Xanthoria parietina\"), rod provazovka (\"Usnea\") a mnohé další.\n\n\n"}
{"id": "224186", "url": "https://cs.wikipedia.org/wiki?curid=224186", "title": "Kurt Gerron", "text": "Kurt Gerron\n\nKurt Gerron (11. května 1897 – 15. listopadu 1944) byl slavný německý herec a režisér židovského původu.\n\nNarodil se jako Kurt Gerson v Berlíně. Zpočátku studoval medicínu, ale nakonec se z něj stal výborný herec. Objevil se v takových filmech jako \"Modrý anděl\" (jako partner Marlene Dietrichové) nebo \"Die Dreigroschenoper\" (kde vytvořil roli londýnského policejního šéfa Browna).\n\nGerronovi přišla nabídka z Hollywoodu, ale odmítl ji, zůstal v Evropě. Později opustil Německo a cestoval nejprve do Francie, později do Nizozemí. Když nacistické Německo okupovalo Nizozemí, byl internován ve sběrném táboře Westerbork – poté byl transportován do ghetta Terezín.\n\nV Terezíně založil a vedl kabaret pojmenovaný \"Karussell\". V roce 1944 byl nacisty v Terezíně donucen natočit propagandistický film , který ukazoval domnělý šťastný a plnohodnotný život Židů v Terezíně (za to mu bylo slíbeno, že on a jeho manželka přežijí). Film měl dostat jméno \"Vůdce daroval Židům město\" (\"Der Führer schenkt den Juden eine Stadt\"), nikdy však nebyl oficiálně uveden a distribuován v západních státech (jak bylo původně zamýšleno) a nacisté jej stihli před koncem války zničit (zachovalo se jen asi 20 minut).\n\nPoté, co splnil svůj úkol, byl Gerron transportován do Osvětimi II-Birkenau, kde byl okamžitě po svém příjezdu spolu se svojí rodinou zavražděn (den poté byl na příkaz Heinricha Himmlera provoz plynových komor zastaven).\n\nO Kurtu Gerronovi byly natočeny dva dokumentární filmy: \"Vězeň v ráji\" (\"Prisoner in Paradise\") a \"Karussell Kurta Gerrona\" (\"Kurt Gerrons Karussell\").\n\n"}
{"id": "224188", "url": "https://cs.wikipedia.org/wiki?curid=224188", "title": "Back in Black", "text": "Back in Black\n\nBack in Black je sedmým studiovým albem australské hard rockové skupiny AC/DC, vydané 25. července 1980.\n\nDeska obsahuje jedny z největších hitů AC/DC jako \"Hells Bells\", \"You Shook Me All Night Long\", a titulní \"Back in Black\".\n\nPodle Anguse Younga je černý obal „znamení smutku“ za zpěváka Bona Scotta. Jde o nejúspěšnější album od AC/DC a třetí nejprodávanější album v historii vůbec, po celém světě přes 49 milionů kopií.\n"}
{"id": "224190", "url": "https://cs.wikipedia.org/wiki?curid=224190", "title": "Voynichův rukopis", "text": "Voynichův rukopis\n\nVoynichův rukopis [vojničův] je záhadná ilustrovaná kniha, napsaná neznámým písmem v neznámém jazyce. Podle radiokarbonové datace (C14) byl napsán někdy mezi léty 1404–1438. Kniha je pojmenována po Wilfridovi Michaelu Voynichovi (Wojniczovi, Vojničovi), americkém obchodníkovi polsko-litevského původu, jenž rukopis získal v Itálii v roce 1912. V současné době je text ve vlastnictví Yaleovy univerzity pod označením MS 408.\n\nRukopis je předmětem zájmu mnoha vědců různých disciplín, především kryptologů. Má souvislost i s českým prostředím (prvními známými vlastníky byli učenci z Prahy), a je dokonce možné, že tu byl i sepsán.\n\nKniha patrně měla asi 272 stran v 17 arších, dochovalo se jich ale jen 240. Text je psán na pergamenu neznámým písmem (o 20–30 znacích s jednoduchou interpunkcí) a neznámým jazykem. Celá kniha má asi 35 000 slov, přičemž jednotlivé znaky po sobě nenásledují náhodně, ale lze v nich vysledovat jisté zákonitosti, což svědčí o existenci pravopisných a gramatických pravidel. Statistická analýza textu svědčí o tom, že pro použitý jazyk platí Zipfův zákon, průměrná délka každého slova je zhruba shodná s latinou a angličtinou. Každopádně jazyk použitý ve Voynichově manuskriptu je zcela odlišný od evropských jazyků, nicméně některé znaky svědčí o podobnosti s jazyky semitskými. Podle ilustrací se kniha dělí na několik částí, je pravděpodobné, že jde o traktát či traktáty z několika oblastí:\n\nText je dosud nerozluštěn, jeho historie je velmi kusá. Jedním ze způsobů, jak určit dobu vzniku knihy, je podle stylu účesů, oděvů a hradů zobrazených na ilustracích; byla použita i radiokarbonová metoda datování. Doba vzniku je tak, jak uvedeno výše, kladena do období let 1404–1438.\n\nPrvním doloženým vlastníkem byl v Praze žijící alchymista \"Georgius Barschius\", žijící na počátku 17. století. Studoval na univerzitě La Sapienza v Itálii, pravděpodobně nebyl katolík. Tento alchymista ale očividně nevěděl, jak knihu rozluštit, protože o ní prohlásil, že mu „jen neužitečně zabírá prostor v knihovně“. Po jeho smrti roku 1662 rukopis získal lékař a rektor Karlovy univerzity, učenec Jan Marcus Marci, který knihu zaslal učenému jezuitovi Athanasiu Kircherovi, odborníku na koptštinu. Není známo, jaké informace Kircher o manuskriptu zjistil. Rukopis byl uložen v knihovně Papežské univerzity Gregoriany.\n\nPo následujících 200 let o knize nejsou žádné záznamy, nese však ex libris jezuitského učence Petera Jana Beckxe (1795–1887), kromě jiného rektora zmíněné univerzity, což může svědčit o tom, že se kniha přesunula do jeho soukromé knihovny, z níž ji v roce 1866 vykoupil jezuitský řád.\n\nV roce 1912 byla kniha odkoupena již zmiňovaným knihkupcem Voynichem, po jehož smrti ji zdědila jeho manželka, která zemřela v roce 1960 a odkázala manuskript své přítelkyni Anne Nillové. Ta ho v roce 1961 prodala antikváři Hansi Krausovi, jenž ho v roce 1969 prodal Yaleově univerzitě.\n\nAutor manuskriptu není znám, přestože o něm existuje mnoho dohadů. Podle Jana Marka Marciho se rukopis vyskytoval na dvoře Rudolfa II., který věřil, že jeho autorem je anglický teolog a badatel Roger Bacon (1214–1294). Není vyloučeno, že Rudolfu II. rukopis dal alchymista John Dee či jeho známější kolega a spolupracovník Edward Kelley, který je kromě jiného prvním, kdo zaznamenal enochiánštinu, údajný jazyk andělů. Edit Sherwoodová například uváděla jako autora dokonce Leonarda da Vinci, tato teorie však nyní odporuje zjištěným skutečnostem, mimo jiné proto, že da Vinci byl levák, kdežto text psal pravák. Autorství da Vinciho také vylučuje radiokarbonová datace, kladoucí vznik manuskriptu do let 1404–1438 a vylučující tak i jiné domnělé autory. Český záhadolog Arnošt Vašíček považuje za autora Angela z Florencie, což byl důvěrník Lucemburků, jenž se zajímal o botaniku a astrologii.\n\nDalší teorií je, že Voynichův manuskript je podvrh beze smyslu, vytvořený jedním z majitelů.\n\nFotografická kopie první strany rukopisu od Voyniche ukazuje latinkou psanou poznámku, která byla později vymazána. Text může být čten jako jméno \"Jacobj à Tepenece\", což by mohlo odkazovat k osobě lékaře Jakuba Hořčického z Tepence, známějšího pod jménem Jacobus Sinapius, osobního lékaře Rudolfa II. a správce jeho botanické zahrady. Voynich se ale domníval, že Hořčický nebyl autorem Voynichova manuskriptu, ale pouze jeho vlastníkem. Barschovy dopisy naznačují, že autorem rukopisu byl orientalista Andreas Mueller a že jde o nesrozumitelný podvrh. Právník Rafael Soběhrd Mnišovský, přítel Jana Marka Marciho, v roce 1618 tvrdil, že objevil nerozluštitelnou šifru, což může vést k domněnce, že Rafael Mnišovský napsal Voynichův manuskript jako názorný příklad této své šifry. Pro tuto teorii není žádný důkaz, nicméně některé skutečnosti mohou naznačovat, že Mnišovského z podvrhu podezříval již Marci.\n\nAmatérský kryptograf Leonell Strong se domníval, že Voynichův manuskript je „zvláštní dvojitý systém aritmetických postupů s mnohonásobnou abecedou“ a že text napsal anglický botanik Anthony Ascham.\n\nProgramátor Nick Pelling přišel s teorií, že autorem je italský architekt Filarete, že se jedná o jedno z jeho děl z oblasti inženýrství a že byl určen Osmanským Turkům. Jeho teorie je ale založena spíše na podružných indiciích.\n\nH. R. SantaColoma publikoval teorii, podle níž Voynichův manuskript souvisí s počátkem vynálezu mikroskopu, jeho autorem je podle této teorie holandský vynálezce a přední alchymista na dvoře Rudolfa II. Cornelius Drebbel.\n\nKryptolog amerického námořnictva Prescott Currier přišel s teorií, že Voynichův manuskript je dílem dvou či více autorů, z nichž každý užíval jiný dialekt, jazyk či pravopis, nicméně používali stejné písmo.\n\nStejně jako u teorií o autorovi rukopisu je mnoho teorií o jeho obsahu a účelu.\n\nNa první pohled by se mohlo jednat o středověký lékopis. Jiné tvrzení hovoří pro soupis zakázaných rostlin pozdního středověku.\n\nPrvní část je zcela nepochybně herbář, nicméně jen několik rostlin může být zcela určitě identifikováno. Brumbaugh věřil, že jedna z ilustrací zobrazuje slunečnici, tedy rostlinu, vyskytující se v Novém světě. Měřítko udávající velikost kresby však není jasné, stejně tak může jít o kopretinu, heřmánek či téměř jakoukoli jinou rostlinu z čeledi hvězdnicovitých. Tato biologická tematika by sice mohla souviset s alchymistickým obsahem, nicméně alchymistické knihy obvykle obsahují speciální symboly a určitý tradiční okruh obrazců, které se ve Voynichově manuskriptu nevyskytují.\n\nExpert na herbáře Sergio Toresella tvrdí, že šlo o tzv. alchymistický herbář – knihu, kterou užívali šarlatáni k oklamání zákazníků, aby působili dojmem odborníka. Tyto herbáře ale většinou byly psány obvyklým jazykem (zpravidla italsky) a běžnou abecedou, šlo by tedy o alchymistický herbář silně netypický.\n\nJe také možné, že by šlo o astronomický či astrologický text či kombinaci, jakýsi sborník traktátů z různých oborů (o čemž svědčí široký okruh témat ilustrací).\n\nTéměř stejné množství teorií je o jazyku, jímž je text napsán. Mnoho teorií tvrdí, že jde o falzum bez obsahu a smyslu.\n\nKryptografové americké NSA, pracující s rukopisem v padesátých letech, se přikláněli k názoru, že jde o složitou šifru, využívající polyalfabetickou substituční šifru, které byly v té době oblíbené. Krom toho Roger Bacon, jeden z možných autorů manuskriptu, byl odborníkem na šifry, v předpokládané době napsání byl mezi evropskými vzdělanci o šifry mimořádný zájem. Proti této teorii hovoří fakt, že manuskript dodržuje Zipfův zákon, což u většiny šifer není možné.\n\nJames Finn v knize \"Pandora's Hope\" (2004) tvrdí, že jde o vizuálně zakódovanou hebrejštinu. Jakmile jednou, podle této teorie, bude manuskript přesně přepsán s použitím tzv. European Voynich Alphabet, tedy evropské Voynichovy abecedy, bude možno mnoho slov číst jako hebrejštinu. Tomu odpovídá i nález, který udělala umělá inteligence mezi 400 jazyky a zjistila největší podobnost s hebrejštinou.\n\nJeden z prvních pokusů o rozluštění rukopisu z roku 1921, vedený Williamem Newboldem z Pensylvánské univerzity, tvrdí, že viditelný text je sám o sobě nesmyslný, nicméně smysl mu dodávají při zvětšení patrné drobné značky, založené na starobylém řeckém těsnopisu.\n\nDalší teorií je, že manuskript je zaznamenán pomocí steganografie, tj. text je nesmyslný sám o sobě, nicméně význam nesou určité detaily (například druhé písmeno každého slova, počet písmen v řádku a podobně). Některé teorie naznačují, že by se mohlo jednat o Cardanovu mřížku.\n\nJazykovědec Jacques Guy tvrdí, že Voynichův manuskript je psán exotickým, avšak přirozeným jazykem, nicméně umělou abecedou. Slovní struktura je dle něj podobná sinotibetským jazykům, austroasijským jazykům a tajským jazykům.\n\nTeorie o tom, že jde o živý orientální jazyk, zapisovaný novým písmem, je poměrně pravděpodobná. Tehdejší cestovatelé (zejména misionáři) cestující do Asie totiž považovali tamní písma za příliš složitá, což vedlo k tomu, že se mnohdy pokoušeli vytvořit pro daný jazyk nové, fonetické písmo, většinou založené na latince, byť to není pravidlem. Autorem by pak mohl být evropský misionář žijící v Asii (což by mohlo souviset s tím, že text byl dlouhou dobu v držení jezuitského řádu, který se misií hojně zúčastňoval) či naopak v Evropě žijící Asiat, vychovaný nějakou misií. Hlavním argumentem pro tuto teorii jsou statistické výzkumy textu (zjevná absence některých jevů typických pro evropské jazyky, jako jsou členy, dále výsledky statistických výzkumů vykazují značnou podobnost s obdobnými výsledky na čínštině). Dále pro tuto teorii mohou mluvit dva velké červené symboly na titulní straně (podobný zvyk existoval v Číně) a některé astronomické obrazce, které údajně obsahují prvky typické pro čínský kalendář.\n\nV roce 2003 oznámil Zbigniew Banasik, že text je psán mandžusky a navrhl přepis titulní strany do latinky s překladem mandžuských slov do angličtiny. Jeho doslovný překlad není příliš srozumitelný, avšak zdá se, že jde o prolog a začátek jakéhosi lékařského receptáře.\n\nDalší teorie hovoří o možné glosolálii (tedy mluvení či psaní nesrozumitelným jazykem), kresbě provedené spiritistickým médiem (stává se, že médium napíše text v neznámém písmu).\n\nLeo Levitov tvrdí, že jde o umělý jazyk, vzniklý kombinací staré vlámštiny, staré francouzštiny a staré hornoněmčiny. Jde dle něj o liturgickou příručku sekty albigenských.\n\nŠvýcarský skladatel Hanspeter Kyburz četl Voynichův manuskript jako hudební záznam a založil na něm jedno ze svých hudebních děl.\n\nRoku 2014 profesor Stephen Bax pravděpodobně dekódoval 14 symbolů písma (přepis: k, y, d, r, m, n, sh, s, o, a, in, iin, e, ee).\n\nRoku 2014 se objevila teorie Arthura Tuckera a Rexforda Talberta, kteří opírají svoje tvrzení o Aztéky a jazyk nahuatl.\n\nNa konci léta 2016 přišla se smělým prohlášením o částečném rozluštění textu Češka z Nové Paky Irena Hanzíková. Rukopis sama označuje jako „knihu života“. Všechny stránky, které se jí údajně podařilo přeložit (konkrétně se má jednat o stránky od 16 r do 49 v), už byly dokonce opatřeny notářským zápisem. Podle Hanzíkové je text napsán staročeštinou a šifra, kterou je zakódován, se průběžně mění. Konkrétní postup dekódování však odmítá prozradit, jako důkaz překladu zveřejňuje jen úryvky, např. začátek jedné věty ze strany 49: „Vedle cti doutná zlomyslnost, prospěch má sestru zradu, cílem je poznat svět, přesto svítit do tmy...“ V červnu 2017 pak po přeložení už zhruba třetiny textu přišla s tvrzením, že autorem rukopisu je moravský šlechtic Jiří III. z Lichtenštejna, původem z Mikulova. Ten žil v letech 1360 až 1419, v roce 1390 se stal biskupem ve městě Tridentu.\n\n"}
{"id": "224192", "url": "https://cs.wikipedia.org/wiki?curid=224192", "title": "Evangelický kostel Jana Křtitele (Bílsko-Bělá)", "text": "Evangelický kostel Jana Křtitele (Bílsko-Bělá)\n\nEvangelický kostel Jana Křtitele v Starém Bílsku (pol. \"Kościół ewangelicki pw. Jana Chrzciciela w Starym Bielsku \") je nejmladším z luterských tolerančních kostelů na Těšínsku.\n\nStavba původní evangelické modlitebny v Starém Bílsku (čtvrť Bílska-Bělé) byla povolena roku 1817 a téhož roku 20. července bylo posvěceno místo pro budoucí modlitebnu (jednalo se o místo, kde kdysi stávalo slovanské hradisko). Stavba modlitebny probíhala v letech 1818-1827. Kostel byl posvěcen 24. června 1827 superintendentem Ondřejem Paulinim. Po roce 1848 byl kostel zvýšen o jedno patro a byla k němu přistavěna věž, která byla posvěcena roku 1852. Roku 1867 byl kostel opět přestavěn, zejména byla na druhém kůru vybourána okna. Během druhé světové války byl kostel poškozen dělostřelectvem. Po válce byl kostel několikrát opravován.\n\nRoku 2017 byla na zdi kostela odhalena pamětní deska Jiřímu Třanovskému.\n\n\n"}
{"id": "224196", "url": "https://cs.wikipedia.org/wiki?curid=224196", "title": "Sidonské panství", "text": "Sidonské panství\n\nSidonské panství (francouzsky \"Comté de Sidon\") bylo křižácké panství v jeruzalémském království a podle Jana z Ibelinu bylo také z nich největší. Ve skutečnosti však největší nebylo. Mělo stejnou úroveň důležitosti jako jeho někteří sousedi, třeba Toron nebo Bejrút, z nichž někteří byli podvazaly (vazaly vazalů). Sidonské panství se nacházelo mezi určitými podvazalskými územími, která náležela Galilejskému knížectví – což poukazuje na to, že Galilejské knížectví mělo výjimečnou míru nezávislosti.\n\nSidon byl dobyt roku 1110 a byl předán Eustachovi I. Grenierovi. Panství se rozkládalo v přímořském pásu Středozemního moře mezi Tyrem a Bejrútem. V roce 1187 bylo dobyto Saladinem a v muslimských rukách zůstalo až do roku 1197. Ve 13. století Julian de Grenier své panství prodal templářskému řádu a později bylo po bitvě u Ajn Džalúd zničeno Mongoly a to, co z něj zbylo, dobyli Mamlúci. Jedním ze sidonských vazalů bylo také Panství Schuf.\n\n\"Panství dobyto Saladinem, 1187–1197\"\n\nPanství Schuf bylo založeno kolem roku 1170 jako vazalské území k Sidonskému panství. Schuf mělo své správní centrum v Tyronské jeskyni. V roce 1256 ho Julian ze Sidonu prodal Řádu německých rytířů.\n\n\nFotografie města Sidon\n\n\n"}
{"id": "224197", "url": "https://cs.wikipedia.org/wiki?curid=224197", "title": "Tarnov", "text": "Tarnov\n\nNázev Tarnov má více sídel:\n\n\n"}
{"id": "224202", "url": "https://cs.wikipedia.org/wiki?curid=224202", "title": "Stonsdorfer", "text": "Stonsdorfer\n\nStonsdorfer je německý bylinný likér, hořkosladké ovocně trpké chuti. Vyrábí se z bylin, ovoce a koření, jako je arnika, náprstník, libeček, máta a hořec. Recept je tajný. Obsahuje 32% alkoholu. Stvořitelem tohoto nápoje roku 1810 je Christian Gottlieb Koerner ze Stonsdorfu v Krkonoších. \"Echt Stonsdorfer\" může být označován jen likér vyrobený v Harksheide.\n\n"}
{"id": "224203", "url": "https://cs.wikipedia.org/wiki?curid=224203", "title": "Čabradský Vrbovok", "text": "Čabradský Vrbovok\n\nČabradský Vrbovok (maďarsky \"Csábrágvarbók\") je obec v okrese Krupina v Banskobystrickém kraji na Slovensku. Nedaleko obce se nachází zřícenina hradu Čabraď. Žije zde  obyvatel.\nV historických pramenech je obec poprvé zmiňována v roce 1135, tehdy pod názvem \"Werbouch\", v roce 1262 jako \"Werbouk Inferior\", později jako \"Warabuk\" (1285) a \"Werbok\" (1342). Ve 13. století patřila obec hradu Čabraď a rodině Huntů a stala se střediskem jejich panství, ke kterému patřily i další obce. V 15. století hrad obsadila Jiskrova vojska.\n\n\n"}
{"id": "224205", "url": "https://cs.wikipedia.org/wiki?curid=224205", "title": "Evangelický kostel ve Visle", "text": "Evangelický kostel ve Visle\n\nEvangelický kostel sv. Petra a sv. Pavla ve Visle-Centru ( ) je jedním z luterských tolerančních kostelů na Těšínsku.\n\nPo vydání tolerančního patentu si evangelíci ve Visle vybudovali v roce 1782 nejprve dřevěnou modlitebnu. Stavba zděné trojlodní klasicistní modlitebny probíhala v letech 1833–1838. Po získání rovnoprávnosti si evangelíci přistavěli k modlitebně věž, která byla posvěcena roku 1863. Roku 1885 byl exteriér kostela poškozen požárem. Protože v důsledku požáru nebylo možno opravit věž, byla celá stržena a vystavěna znovu; posvěcení nové věže se uskutečnilo roku 1886. Roku 1935 byl kostel elektrifikován.\n\n\n"}
{"id": "224208", "url": "https://cs.wikipedia.org/wiki?curid=224208", "title": "Trachyt", "text": "Trachyt\n\nTrachyt patří mezi výlevné magmatické horniny, které neobsahují křemen nebo jej obsahují pouze v podružném množství. Z chemického hlediska je tedy pro trachyty charakteristický nižší obsah SiO.\n\nTrachyty bývají světlé, nejčastěji šedavé, nahnědlé nebo zelenavé. Mívají všesměrnou porfyrickou stavbu s jemnozrnnou až celistvou základní hmotou, která bývá na lomných plochách drsná. Porfyrické vyrostlice tvoří většinou živec. U některých trachytů se vyskytuje i pórovitá nebo sklovitá stavba. \n\nNázev horniny zavedl v roce 1822 R. J. Haüy.\n\nMineralogicky jsou tvořeny převážně živcem (převládají draselné živce nad plagioklasy), foidy (zástupci živců) - nefelínem, sodalitem a leucitem. Křemen je přítomen nanejvýš v podružném množství, spíše se vyskytuje tridymit. Z tmavých minerálů jsou přítomny převážně v akcesorickém množství augity, amfiboly a biotit. Amfiboly jsou často zkorodované a lemované sekundárními minerály magnetitem a pyroxeny. Trachyt je efuzivním ekvivalentem syenitu.\n\nTrachyty se vyskytují převážně v třetihorních a mladších vulkanitech: v římské vulkanické provincii, na ostrově Ischia a v Německu. Recentní trachytické lávové proudy se nacházejí na Islandu, Azorských ostrovech a ve východní Africe. V Česku se často vyskytuje například v Českém středohoří.\n"}
{"id": "224209", "url": "https://cs.wikipedia.org/wiki?curid=224209", "title": "Planetová převodovka", "text": "Planetová převodovka\n\nPlanetová převodovka je tvořena planetovým převodem nebo jejich sestavou v případě vícestupňové planetové převodovky. Samotný planetový převod je pak tvořen centrálním kolem, satelity, unašečem satelitů a korunovým kolem. Centrální kolo, korunové kolo a unašeč satelitů mají společnou osu. Satelity jsou uloženy na unašeči a jsou v záběru v centrálním i korunovém kole.\n\n\n\nJedna ze tří rotačních částí – centrální kolo, korunové kolo a unašeč satelitů – je zastavena a zbylé dvě slouží jako vstup a výstup (nebo naopak). Při činnosti se vždy satelity otáčejí okolo své osy a tím přenášejí rotaci (kroutící moment a rychlost otáčení) ze vstupu na výstup. Rychlostní stupně se řadí zabrzděním nebo odbrzděním některé části převodovky. K brzdění jednotlivých částí se používají především lamelové spojky.\n\nOznačení:\n\nPro zabržděné korunové kolo\nPokud kroutící moment přivádíme\nna unašeč satelitů a odebíráme jej z centrálního kola, je poměr otáček výstupu vůči vstupu roven\n     (C+K)/C\na převod zvyšuje rychlost rotace. Samozřejmě při přehození vstupu a výstupu je poměr opačný a převod je zpomalující.\n\nPro zabržděný unašeč satelitů\nPokud je kroutící moment přiváděn na centrální kolo a odebírá se z korunového kola, dojde k obrácení smyslu otáčení (vyjádřeno znaménkem mínus) a poměr otáček výstupu vůči vstupu je roven\n     −C/K.\n\nPro zabržděné centrální kolo\nPokud je kroutící moment přiváděn na unašeč satelitů a odebírá se z korunového kola, je poměr otáček výstupu vůči vstupu roven\n     (K+C)/K.\n\nPřímý záběr\nPro přímý záběr – poměr otáček 1:1 – musí být všechna kola spojena. Poté se satelity nebudou odvalovat a fungují pouze jako jakési spojky mezi centrálním a korunovým kolem.\n\n\n"}
{"id": "224211", "url": "https://cs.wikipedia.org/wiki?curid=224211", "title": "Mírová a bezpečnostní rada", "text": "Mírová a bezpečnostní rada\n\nMírová a bezpečnostní rada je orgánem Africké unie. Institucionalizuje a nahrazuje dřívější Mechanismus prevence, usměrňování a řešení konfliktů založený na 29. zasedání hlav států a vlád OAJ v Káhiře v roce 1993.\n\nSnad největší výzvou pro Africkou unii je zajištění mírového uspořádání na africkém kontinentě. Africká unie, na rozdíl od OAJ, zavádí možnost i nevyžádané vojenské intervence v členské zemi. V květnu 2004 vznikla Mírová a bezpečnostní rada, která má dohlížet nad vojenskými intervenčními misemi AU. Africká unie již vyslala vojáky do Burundi a súdánského Darfúru. Tyto mise ovšem zatím byly provázeny pochybnostmi ze strany mezinárodního společenství, které mají původ v řadě nesplněných slibů OAJ. \n\nNahrazení výše zmíněného Mechanismu prevence, usměrňování a řešení konfliktů Mírovou a bezpečnostní radou v rámci AU a rozsáhlejší zapojení nové organizace do řešení konfliktů v Dárfúru a v Somálsku ovšem naznačuje nové ambice, které jsou tentokrát více podloženy skutky. Do roku 2010 by měly vzniknout sbory sil rychlé reakce AU.\n"}
{"id": "224213", "url": "https://cs.wikipedia.org/wiki?curid=224213", "title": "Ettaler Klosterliqueur", "text": "Ettaler Klosterliqueur\n\nEttaler Klosterliqueur je německý bylinný likér, charakteristické kořeněné chuti. Vyrábí se z ušlechtilých bylin. Tento likér objevili roku 1330 mniši z benediktinského opatství Ettal bei Oberammergau v Horním Bavorsku. Obsahuje 42% alkoholu. Likér existuje v zelené a žluté barvě a svůj buket získává dozráváním v dubových sudech.\n\n"}
{"id": "224214", "url": "https://cs.wikipedia.org/wiki?curid=224214", "title": "Alfred Stieglitz", "text": "Alfred Stieglitz\n\nAlfred Stieglitz (1. ledna 1864 Hoboken, New Jersey – 13. července 1946 New York) byl americký fotograf, publicista a galerista, který prosazoval fotografii jako svébytné umění. Patřil k průkopníkům secesního piktorialismu a přímé fotografie. Častým námětem jeho fotografií bylo město New York – byl jedním z prvních fotografů, kdo se věnoval uměleckému ztvárnění velkoměsta. Fotografoval také portréty a abstraktní cykly mraků. Mnohaletá série portrétů, aktů a detailů těla jeho manželky Georgie O'Keeffeové zachycuje proces stárnutí a proměnu osobnosti. Jeho dílo, které se nachází ve sbírkách amerických muzeí a bylo oceňováno už za jeho života, ovlivnilo vývoj fotografie. Publikoval fotografie a články ve fotografických časopisech, byl redaktorem časopisů \"American Amateur Photographer\" a \"Camera Notes\", podílel se na založení spolku \"Fotosecese\", vydával fotografický časopis \"Camera Work\", podporoval začínající americké umělce, pořádal výstavy avantgardních uměleckých děl a zasloužil se nejen o propagaci fotografie, ale také moderního evropského a amerického umění – malířství a sochařství – ve Spojených státech. Ve svých newyorských galeriích – \"Galerii 291\", a vystavoval během čtyřiceti let fotografie uznávaných i začínajících evropských a amerických fotografů a výtvarná díla impresionistů, postimpresionistů, kubistů, futuristů a představitelů dalších nových uměleckých směrů.\n\nAlfred Stieglitz se narodil roku 1864 ve městě Hoboken v americkém státě New Jersey, ležícím na pravém břehu řeky Hudson, jako nejstarší syn úspěšného židovského obchodníka Edwarda Stieglitze. Alfred měl šest mladších sourozenců. Rodina se roku 1871 přestěhovala přes řeku Hudson na Manhattan do nového domu, kde se scházeli otcovi vzdělaní přátelé. Intelektuální prostředí spolu s faktem, že otec Alfreda preferoval před dalšími sourozenci, urychlilo Alfredovo dospívání a přispělo k jeho vysokému sebevědomí.\n\nStieglitzovi měli své kořeny v Německu, kde chtěl otec Edward nechat své děti vzdělat. Proto všichni, včetně Alfreda, jeho čtyř sester a dvou bratrů, odjeli roku 1881 ze Spojených států do Německa. Alfred Stieglitz dokončil střední školu v Karlsruhe a pak začal studovat Polytechniku () v Berlíně. Studium strojírenství ho však i přes dobré výsledky nebavilo. V lednu 1883 si zakoupil fotoaparát a začal experimentovat s fotografií. Zároveň na Polytechnice navštěvoval kurzy fotografie německého chemika a fotografa Hermanna Wilhelma Vogela. Rodiče se sestrami se vrátili roku 1886 do Spojených států, Alfred pokračoval ve studiu v Berlíně.\n\nJeho vlastní tvorba většinou vznikala na prázdninových cestách po Evropě. Od roku 1887 obesílal v různých zemích fotografické soutěže, ve kterých během následujících dvanácti let vyhrál 150 cen. Začal být zván do soutěžních porot a rovněž publikoval kritiky a články o praktických problémech spojených s fotografováním. V roce 1890 získal v Londýně stipendium časopisu \"Amateur Photographer\" na obrazovou dokumentaci památek ve Francii.\n\nNa naléhání rodičů se Alfred Stieglitz vrátil v létě 1890 do New Yorku, kde se stal spolu se svými dvěma přáteli ze studií v Berlíně spolumajitelem tiskárny, kterou založil jeho otec. Zpočátku podnik neprosperoval, avšak Stieglitz se seznámil s technologií tisku, kterou pak precizně ovládal. Následujícího roku vstoupil do sdružení (brzy přejmenovaného na ). Od roku 1892 fotografoval pouliční život a zákoutí New Yorku ve stylu secesního piktorialismu. Zároveň začal vystavovat a pokračoval v publikování.\n\nV roce 1893 se oženil s Emmeline Obermeyerovou. Manželství však nebylo šťastné – Alfred se oženil podle přání svých rodičů, Emmeline jeho zájem o umění nesdílela a ani narození dcery Kitty po pěti letech od svatby je nesblížilo. Sňatek však byl pro Alfreda Stieglitze výhodný finančně, protože peníze jeho ženy jej zabezpečily, a mohl si dovolit věnovat se svým zájmům bez ohledu na příjmy.\n\nV roce 1894 byl zvolen jako první americký fotograf členem britské piktorialistické společnosti \"The Linked Ring Brotherhood\". Následujícího roku zanechal Stieglitz podnikání v tiskárně, přestože už byla komerčně úspěšná. V letech 1893–1896 byl redaktorem měsíčníku \"American Amateur Photographer\" a pak do roku 1902 redaktorem ve čtvrtletníku \"Camera Notes\". Jeho působení bylo pro oba časopisy přínosné, neboť při výběru fotografií do tisku byl velmi náročný. Přestože jeho rozhodnutí byla zpravidla správná a časopisy u čtenářů oblíbené, kvůli své nekompromisní povaze a netaktickému jednání se s vydavateli a spolupracovníky nedokázal shodnout a musel obě redakce opustit. Stieglitzův význam však podtrhuje skutečnost, že krátce po jeho odchodu časopis zanikl.\n\nStieglitz se snažil prosadit fotografii jako umění a pozvednout americkou fotografickou tvorbu. V roce 1902 založil spolu s dalšími dvanácti fotografy skupinu \"Fotosecese\" (), výběrovou organizaci podle vzoru evropských spolků, která do roku 1912 sdružovala 120 fotografů. Mezi jejími členy bylo mnoho významných osobností americké fotografie, např. Frank Eugene, Gertrude Käsebierová, Edward Steichen, Clarence H. White a Alvin L. Coburn. Prvním počinem \"Fotosecese\" bylo uspořádání výstavy \"Americká piktoriální fotografie\". S \"Fotosecesí\" byl rovněž spjat fotografický časopis \"Camera Work\", který Stieglitz vydával v letech 1903–1917.\n\nV roce 1905 založil Stieglitz s pomocí Edwarda Steichena výstavní síň \"Malé galerie Fotosecese\" (). Galerie, kterou Stieglitz vedl do roku 1917, se nacházela v nejvyšším poschodí domu č. 291 na Páté Avenue v New Yorku a byla později známá pod názvem \"291\". Stieglitz se rovněž účastnil pořádání výstav v zahraničí. Roku 1909 sestavil americkou kolekci na \"Mezinárodní fotografickou výstavu\" v Drážďanech.\nV roce 1910 se Stieglitz podílel na organizaci \"Mezinárodní výstavy piktoriální fotografie\" v Buffalu. Výstava byla úspěšná, avšak mezi členy \"Fotosecese\" již byly názorové rozpory, které vedly v roce 1912 k jejímu rozpadu. Časopis a výstavní síň \"291\" existovaly dále až do roku 1917, avšak jejich náplň se změnila. Stieglitz rozšířil své aktivity o pořádání výstav děl moderních evropských malířů a sochařů (Henri Matisse, Auguste Rodin, Henri Rousseau, Paul Cézanne, Pablo Picasso a další).\n\nV roce 1912 navštívil Stieglitze Paul Strand, tehdy začínající fotograf. Stali se přáteli a Strand předkládal své snímky Stieglitzovi pro posouzení po dobu několika let. Strand začal v roce 1915 experimentovat s fotografickou abstrakcí. Stieglitze jeho fotografie zaujaly natolik, že v galerii \"291\" uspořádal Strandovi výstavu a otiskl jeho díla v magazínu . Stieglitz podporoval nejen Stranda, ale také další umělce, např. fotografa Charlese Sheelera nebo malíře Marsdena Hartleye.\n\nStieglitze zaměstnávalo organizování výstav natolik, že měl jen málo příležitostí fotografovat v exteriéru. Město New York zachycoval alespoň z oken své fotogalerie. Kontakt s lidmi ho však přivedl k portrétní fotografii, zejména v letech 1915–1925. Fotografoval své spolupracovníky, přátele a návštěvníky. V roce 1916 se setkal s americkou malířkou Georgií O'Keeffeovou, která ovlivnila jeho další život. Rok 1917 byl počátkem dlouhého cyklu portrétů, detailů těla a aktů Georgie O'Keeffeové. Po rozvodu s první ženou se Alfred Stieglitz v roce 1924 s Georgií O'Keeffeovou oženil.\n\nTaké po zániku časopisu a výstavní síně \"291\" pokračoval v redakční činnosti a organizování výstav. V letech 1925–1929 vedl galerii , a od roku 1929 až do své smrti v roce 1946 galerii .\n\nV počátcích své tvorby Alfred Stieglitz napodoboval svými žánrovými obrázky malíře. Ovlivnil jej však Peter Henry Emerson a jeho kniha \"Naturalistická fotografie\". Stieglitz prostřednictvím obyčejných námětů zaznamenával realitu, která vyhovovala jeho myšlenkovému záměru a pocitu. Zároveň využíval schopnost fotoaparátu zachytit krátké časové okamžiky.\n\nStieglitzovy fotografie z let 1892–1902 si získaly respekt svým vynikajícím technickým provedením, i když byly pořízeny za velmi obtížných světelných podmínek (sněžení, mlha, déšť či noc). Stieglitz byl také jedním z prvních fotografů, kdo se věnoval uměleckému ztvárnění velkoměsta. Jeho fotografie z tohoto období představují průkopnické dílo secesního piktorialismu. Efekty jeho fotografií byly dosaženy fotografickými prostředky, světelnými podmínkami a technikou tisku a jen s minimálními ručními zásahy do pozitivů.\nV dalším období do roku 1914 volil podobné náměty, a i přes vliv \"Fotosecese\", která směřovala technicky a esteticky k malířství a grafice použitím ušlechtilých tisků, se Stieglitz přikláněl k dosud málo akceptované čisté fotografii s důrazem na tenzi mezi trojrozměrným prostorem a dvourozměrnou fotografií. V úvodním textu katalogu výstavy ve Wanamakeru v roce 1913 vyjádřil Stieglitz svůj názor na manipulované tisky: „Fotografové se musí naučit nestydět se za to, že jejich fotografie vypadají jako fotografie. […] Fotograf, který používá fotografii ve snaze o nějakou ‚senzaci‘ nebo se snaží o napodobení malby, pobaví snad jen ty, kteří nechápou základní myšlenku ani fotografie, ani malířství.“\n\nV letech 1914–1918 fotografoval portréty a pohledy z okna na New York. Charakteristickým rysem těchto prací, zejména portrétů, bylo použití dlouhých časů expozice, neokázalost, autentičnost a potlačení společenské stylizace.\n\nPoslední etapu jeho fotografické tvorby do roku 1937, kdy přestal fotografovat, reprezentují cykly portrétů, aktů a detailů těla Georgie O'Keeffeové, ve kterých zachytil proces stárnutí a proměnu osobnosti, a abstraktně expresionistické cykly fotografií mraků a mrakodrapů snímané z oken hotelu a galerie .\n\nAlfred Stieglitz chápal fotografii jako svébytné umění, kdy autor může pouze prostřednictvím přímé fotografie, tedy bez dalších úprav snímku, vyjádřit metaforicky svůj vnitřní prožitek. Jeho dílo ovlivnilo vývoj fotografie a bylo oceňováno už za jeho života. Roku 1924 projevilo o Stieglitzovy fotografie zájem \"Museum of Fine Arts\" v Bostonu, kterému autor daroval 27 snímků. Roku 1928 získalo jeho další fotografie prostřednictvím mecenášů \"Metropolitan Museum of Art\" v New Yorku. Další díla darovala několika americkým muzeím Georgie O'Keeffeová po Stieglitzově smrti, např. \"National Gallery of Art\" ve Washingtonu.\n\nAlfred Stieglitz se věnoval pořádání výstav po dobu téměř padesáti let. Vystavoval nejen fotografie vlastní, ale i jiné autory, a rovněž malířská a sochařská díla moderního umění. Propagoval nejen evropské, ale také americké avantgardní umělce (Charles Demuth, Arthur Dove, Marsden Hartley, John Marin, Georgia O'Keeffeová), a byl také prvním provozovatelem galerie moderního umění ve Spojených státech, který vystavoval africké sochy.\n\nMěl velký vliv ve světě fotografie, ať už prostřednictvím svých galerií, nebo časopisu \"Camera Work\", kde rozhodoval o publikovaných článcích podle svého vkusu. Proto byl nejen obdivován, ale i kritizován. Již v době svého působení v časopise \"American Amateur Photographer\" proslul svým nekompromisním hodnocením snímků vybíraných k publikování. Připouštěl jen ty nejkvalitnější a často odmítl otisknout fotografii s hodnocením: „Technicky výborné, obrazově mizerné.“\n\nPro neshody s vydavatelem přešel do redakce \"Camera Notes\", kterou však opustil ze stejných důvodů. Založil proto vlastní časopis . Úspěšně prosazoval a ovlivňoval nejprve piktorialismus a později přímou fotografii. Do roku 1911, kdy zanechal publikační činnosti v oblasti teorie fotografie, napsal přibližně 260 článků.\n\n\n\n\n\n\n"}
{"id": "224215", "url": "https://cs.wikipedia.org/wiki?curid=224215", "title": "Neapolský záliv", "text": "Neapolský záliv\n\nNeapolský záliv (italsky \"Golfo di Napoli\") je mořský záliv na západním pobřeží jižní Itálie. Na délce přibližně 30 km se do pevniny zařezává do hloubky téměř 15 kilometrů.\n\nNa březích zálivu leží – po směru hodinových ručiček od severozápadu na jihovýchod – ruiny antického města Baiae, město Pozzuoli s Flegrejskými poli, město Neapol, vulkán Vesuv s pozůstatky antických měst Pompeje a Herculaneum a obce Torre del Greco a Castellammare di Stabia. Na jihovýchodě záliv uzavírá hornatý poloostrov u města Sorrent.\n\nV moři u poloostrovů oddělujících záliv leží tři ostrovy Capri (na jihu), Ischia a Procida (na severu). Dalšími menšími ostrovy jsou Vivara (jihozápadně od Procidy) a Nisida (u Pozzuoli). V centrální části zálivu není ostrov žádný, což je dáno tím, že celý záliv je pozůstatkem kaldery zaniklého supervulkánu.\n\nOblast zálivu leží v italském regionu Kampánie a s více než 4,4 milióny obyvatel patří k nejdůležitějším italským aglomeracím a je také jednou z nejnavštěvovanějších oblastí Itálie.\n\n\n"}
{"id": "224221", "url": "https://cs.wikipedia.org/wiki?curid=224221", "title": "Ramazzotti", "text": "Ramazzotti\n\nRamazzotti je italský bylinný likér, charakteristického aroma a jemnou chutí. Vyrábí se z 33 bylin, kořenů a ze sladké či hořké kůry pomerančů. Tento likér poprvé vyrobil roku 1815 milánský lékárník Ausano Ramazzotti. Obsahuje 30 % alkoholu. Likér se vyráběl v rodinném podniku Ramazzotti, který roku 1985 převzala firma Pernod - Ricard.\n\n"}
{"id": "224224", "url": "https://cs.wikipedia.org/wiki?curid=224224", "title": "Dana van Dreven", "text": "Dana van Dreven\n\nDana van Dreven (* 8. června 1974 Amsterdam), známa jako DJ Lady Dana, je nizozemská hardstyle DJka.\n\nVan Dreden se narodila v Amsterodamu. Hrát začala v roce 1993, a i když původně neměla vůbec v plánu stát se DJkou, dneska je nejpopulárnější DJkou na holandské hard dance scéně. Často je nazývána „královnou harddance“ a její nejvíce hodnocený spot se dostal ve Velké Británii do Mixmag top 100, do kterého vstoupila na 55. místě.\n\n\n"}
{"id": "224226", "url": "https://cs.wikipedia.org/wiki?curid=224226", "title": "Strega (likér)", "text": "Strega (likér)\n\nStrega (\"italsky: čarodějnice\", celým názvem Liquore Strega) je italský bylinný likér. Vyrábí se z 70 různých bylin a koření, které po destilaci dozrávají v dubových sudech. Tento likér začala vyrábět roku 1860 firma \"Distilleria Strega Alberti Benevento S.p.A.\" v Beneventu, kterou vlastnil Giuseppe Alberti z Neapole. Obsahuje 40 % alkoholu. Recept údajně převzal od mnichů z místního kláštera.\n\n"}
{"id": "224228", "url": "https://cs.wikipedia.org/wiki?curid=224228", "title": "Ryolit", "text": "Ryolit\n\nRyolit (liparit) je výlevná vyvřelá hornina s podstatným množstvím křemene. Představuje výlevný ekvivalent hlubinné žuly. Barvu může mít různou. Nejčastěji bývá bělavý, šedavý, růžový až červený a někdy i zelenkavý. Zvětralý nabývá odstíny červené. Má porfyrickou strukturu a velmi vysoký obsah SiO (více než 70 %). Minerální složení tvoří křemen, alkalické živce a plagioklasy. Akcesorickými minerály jsou biotit a pyroxeny.\n\nRyolit je výlevný ekvivalent plutonických granitů. Ryolitové magma je značně viskózní, s teplotou okolo 700 až 850 °C. Často dochází k explozívním erupcím a spékání vyvrženého materiálu (ingimbrity). Ryolitová láva také často krystalizuje ve formě různých vulkanických skel, bez přítomnosti okem pozorovatelných vyrostlic minerálů. Ryolit, případně méně kyselé horniny – dacit, ryodacit (horniny s menším obsahem SiO), se často vyskytuje jako produkt vulkanické činnosti, probíhající na konvergentních okrajích litosférických desek.\n\nV přírodě tvoří ryolity kupy, proudy, časté jsou ve vulkanických brekciích, ignimbritech nebo tufech i jako vulkanická skla (obsidián, smolek, pemza), vznikají ve finální fázi vulkanické činnosti.\n\nRyolity jsou porfyrické horniny s jemnozrnnou, celistvou, někdy i sklovitou základní hmotou. Vyrostlice nabývají obvykle několikamilimetrových velikostí. Může je tvořit křemen i živce.\n\nPředterciérní ryolity jsou ve starší literatuře označovány jako paleoryolit nebo křemenný porfyr. Zastaralé označení liparit nesla hornina podle výskytu v oblasti Liparských ostrovů. Termín ryolit zavedl v roce 1861 F. von Richthofen podle řeckého výrazu \"rheo\" – téct.\n\nV podstatném množství je zastoupen křemen, draselný živec i plagioklas. Z tmavých součástí bývá přítomen biotit, ale někdy i amfibol či pyroxen.\nDíky značné viskozitě magmatu tvoří jen krátké proudy a vytlačené kupy. Na území České republiky se ryolity vyskytují v Krušných horách okolo Teplic, v Podkrkonoší, okolo Broumova, Lovosic, na Rokycansku i jinde.\n\n"}
{"id": "224229", "url": "https://cs.wikipedia.org/wiki?curid=224229", "title": "Adams County (Idaho)", "text": "Adams County (Idaho)\n\nAdams County je okres amerického státu Idaho založený 3. března 1911. Sousedí s okresy Idaho na severu, Valley na východě, Gen na jihovýchodě, Washington na jihu, Baker (Oregon) na jihozápadě a s okresem Wallowa (Oregon) na severozápadě.\nSprávním sídlem je Council se 745 obyvateli (v roce 2005).\n\nRozloha: 3 548 km²\n\nObyvatelstvo: 3 591 (v roce 2005), 3 476 (v roce 2000)\n\nŽeny: 49,2 % (v roce 2005)\n"}
{"id": "224233", "url": "https://cs.wikipedia.org/wiki?curid=224233", "title": "Hierbas Ibicencas", "text": "Hierbas Ibicencas\n\nHierbas Ibicencas je španělský bylinný likér vyráběný venkovským lidem na Ibize. Tato bylinná pálenka se vyrábí ze speciální směsi bylin obsahující rozmarýn, tymián, jalovcové bobule, marulku a semeno anýzu. Obsahuje 40% alkoholu.\n\n"}
{"id": "224234", "url": "https://cs.wikipedia.org/wiki?curid=224234", "title": "Tighina", "text": "Tighina\n\nTighina čili Bendery (moldavsky také \"Бендер/Bender\", rusky \"Бендеры\", ukrajinsky \"Бендери\") je město v Moldavsku, ve skutečnosti však náležející k mezinárodně neuznané Podněsterské Moldavské republice. Žije v něm 103 000 obyvatel, převážně Rusů (45 %), Ukrajinců (20 %), Moldavanů (25 %) a Bulharů (5 %). Město, na rozdíl od zbytku Podněstří, leží na pravém břehu Dněstru a vytváří tak předmostí hlavního města neuznané republiky Tiraspolu. Se zbytkem podněsterského území je spojeno pouze jediným mostem. Město tvoří důležitý dopravní uzel - jedná se o nejvýznamnější přístav na Dněstru, městem prochází trať Kišiněv - Oděsa a odpojují se zde trati na Căușeni a Cahul. V Benderech je provozována trolejbusová doprava. Síť tvoří pět městských a jedna meziměstská linka, která spojuje Bendery s Tiraspolem, ležícím na protějším břehu Dněstru. Meziměstská linka byla dokončena roku 1993.\n\nOficiální název města je podle úřadů Republiky Moldavsko \"Tighina\". Tento název pochází z rumunštiny a byl používán v obdobích do roku 1538 a 1919 až 1940. Úřady Podněsterské Moldavské republiky, které mají ve městě skutečnou moc, oficiálně užívají názvy \"Bendery\" v ruském a ukrajinském jazyce a \"Bender\" v moldavském jazyce. Tento název pochází z turečtiny a znamená \"přístavní město\", byl užíván v letech 1538 až 1919 a posléze od roku 1940.\n\nPrvní písemné zprávy o městě pochází z roku 1408, náleželo tehdy k Moldavskému knížectví, jehož východní hranici tvořil Dněstr. V roce 1538 dobyla město vojska Osmanské říše. Za turecké nadvlády zde byla vystavěna pevnost. Po Bukurešťském míru, uzavřeném roku 1812, město připadlo Ruskému impériu, jehož součástí bylo do ruku 1918, kdy ho v rámci obsazení celé Besarábie zabralo Rumunsko. Po uzavření paktu Molotov-Ribbentrop se Besarábie dostala do sféry sovětských zájmů. Rudá armáda město obsadila 23. 6. 1940 a to se stalo součástí nově vyhlášené Moldavské sovětské socialistické republiky (MSSR). Po vypuknutí války mezi Sovětským svazem a Německem město obsadila dne 23. 6. 1941 rumunská a německá vojska. Město se stalo opět součástí Rumunska. Rudá armáda město dobyla 26. 8. 1944 v rámci Jaselsko-kišiněvské operace. Město znovu připadlo MSSR. Po jednostranném vyhlášení Podněsterské Moldavské sovětské socialistické republiky jako svazové republiky Sovětského svazu 2. 9. 1990 se město stalo její součástí. Bylo těžce poškozeno během podněsterského konfliktu v letech 1991 až 1992, především během bitvy o Bendery, která proběhla ve dnech 19. - 21. 7. 1992. Podněsterská vojska spolu s ruskou 14. armádou, jejíž posádka se nacházela v Benderské pevnosti město uhájila. Od té doby je součástí Podněstří. Židovská menšina, která tvořila počátkem 20. století okolo třetiny obyvatelstva (ještě v roce 1989 to bylo 5 %), téměř vymizela.\n\nPevnost se rozkládá zhruba na dvaceti hektarech nad pravým břehem Dněstru. Vystavěna byla v 16. století. Jedná se vůbec o jednu z nejvýznamnějších památek na území Podněsterské Moldavské republiky. Roku 2008 začala plánovaná rekonstrukce. Malá část pevnosti je přístupná veřejnosti, většinu využívá podněsterská a ruská 14. armáda.\n\n\n"}
{"id": "224235", "url": "https://cs.wikipedia.org/wiki?curid=224235", "title": "Česká romština", "text": "Česká romština\n\nČeská romština je dialekt romštiny (indoárijský jazyk), kterým dříve mluvili Romové v Čechách. Po druhé světové válce toto nářečí zaniklo, protože většina jeho mluvčích zemřela v nacistických koncentračních táborech.\n\nPřed svým vyhlazením ve 40. letech 20. století mluvčí české romštiny, Čeští Romové, tvořili jednu z několika nomádských populací Čech. Vedli kočovný nebo polokočovný život, putovali po zemi zejména v teplejším období roku a nabízeli své služby usazené populaci českého venkova. Byli většinou koňskými handlíři, podomními obchodníky, klempíři, brusiči, kejklíři, apod.\n\nPrvní předkové Českých Romů přišli do Čech pravděpodobně v 16. a 17. století ze Slovenska přes Moravu. Migrace menšího rozsahu Romů ze Slovenska do českých zemí (a také opačným směrem) pokračovala i v následujících staletích. Čeští Romové vždy tvořili početně nevýznamnou menšinu. V roce 1939 bylo na území dnešní České republiky cca 6 000 osob patřících k různým romským skupinám (Nečas 1995). Z nich menší část, asi 2 000 lidí, žila v Čechách. Proporční rozložení těchto romských skupin není známé, ačkoli odhad 500 až 1 500 pro České Romy zřejmě není daleko od skutečnosti.\n\nMezi další romské skupiny v Čechách, které hovořily odlišnými dialekty romštiny než Čeští Romové, patří Sintí a několik rodin kalderašských Romů. Tito Sinti se zdají být první romskou skupinou, která se na území Čech usadila. Někteří z nich přišli z jihovýchodní Evropy již v 15. století. Obývali většinou německy hovořící oblasti Čech. Kalderaši byli poměrně noví příchozí, neboť přišli z oblasti Rumunska v druhé polovině 19. století. K tomu bylo na území Čech několik dalších skupin neromských kočovných populací, které hovořily česky, německy nebo argotem založeným na těchto jazycích.\n\nČeští Romové sami sebe nazývali prostě Rom (plurál Roma). Sinti je nazývali „Maďaři“, což pravděpodobně odráží jejich původ ze Slovenska, které bylo tehdy součástí Uher. Kalderaši je nazývali „Poláky“ (\"Poljako\" plurál \"Poljača\"), což je jedno z etnonym, které Kalderaši používají pro jiné romské skupiny. Usazená populace nazývala všechny kočovné skupiny, včetně Českých Romů \"Cikáni\" v češtině, \"Zigeuner\" v němčině.\n\nNa počátku 20. století se u některých skupin Českých Romů začíná česká romština stávat nemateřským jazykem, osvojeným v pozdním dětství, a používaným převážně pro utajenou komunikaci (cf. Lesný 1916: 214–216, Lípa 1960: 50). Začal vývoj směřující k pararomské varietě jazyka, to jest, ke specializovanému jazyku používanému Romy, ale odlišnému od jejich mateřštiny, kteří měli k dispozici gramatiku jazyka většinové populace (v tomto případě češtiny) a lexikon odvozený z romštiny (Elšík 2003: 44).\n\nNacistická genocida Romů a Sinti ve 40. letech 20. století způsobila vymření romských nářečí předválečných Čech včetně české romštiny. Genocidu přežilo pouze zhruba 600 (tj. 10 %) Romů a Sinti na českém území (Nečas, 1995) včetně asi stovky českých Romů. Ti, kteří přežili, přestali českou romštinu používat, protože jejich komunity se naprosto rozpadly a přestaly předávat tento jazyk svým dětem. Poslední známá mluvčí české romštiny zemřela v 70. letech 20. století (podle Hany Šebkové).\n\nTuto historickou skupinu českých Romů je třeba odlišit od těch romských skupin, které žijí v Čechách v období po druhé světové válce. Jsou to příchozí ze Slovenska, kteří nehovoří českou romštinou.\n\nČeská romština patří do severocentrální nářeční větve romštiny (dříve označované jako \"karpatská\"). Nejpříbuznější dialekty jí jsou moravská romština a západoslovenská romština, s nimiž tvoří západní podskupinu severocentrální romštiny. Vedle toho však česká romština sdílí některé rysy i se sintskými dialekty (tzv. \"německou romštinou\"). V některých případech to bylo způsobeno pronikáním Sintů do populace českých Romů. Přesto česká romština a sintština nejsou vzájemně srozumitelné; pro mluvčí ostatních severocentrálních dialektů by česká romština srozumitelná byla.\n\nČeská romština sdílí s ostatními dialekty romštiny většinu své indoárijské slovní zásoby a také řadu přejímek ze západoíránských jazyků (perštiny a kurdštiny), východoíránské osetštiny, z arménštiny a řečtiny. Navíc sdílí s centrálními dialekty romštiny vrstvu přejímek z jihoslovanských jazyků, maďarštiny a slovenštiny. Nejmladší přejímky pocházejí z češtiny.\n\nPříklady přejímek\n\n\"Ehas jekh čorro rom. Kerelas buťi. Kana kerelas, kerďas dešupandž karfa, the diňas len peskra romňake, kaj te džal jarreske. Kana vaš oda jarro geľas, avľas, thoďas, ušanďas xumer. Pale kerďas mačiki, thoďas len pro čáro. Bešte pr-oda čáro bištheštar maťha. Phenďas o rom peskra romňake: \"Dikhes romňije, me som murš, kaj bištheštar maťhen tel jekha dabate našavava.\" E romňi phenďas: \"Me džanav, kaj hi meg feder murš meg sal tu, kaj čivela peskri thaľik pro šipkos, kaj la lela tel, aňi na čalavela.\"\"\n\n\n\n\n\n\n\n\n\n"}
{"id": "224242", "url": "https://cs.wikipedia.org/wiki?curid=224242", "title": "Čtvrtá republika", "text": "Čtvrtá republika\n\nČtvrtá republika je označení pro státní zřízení více států:\n\n"}
{"id": "224243", "url": "https://cs.wikipedia.org/wiki?curid=224243", "title": "Třetí republika", "text": "Třetí republika\n\nNa světě existovalo či existuje několik třetích republik:\n"}
{"id": "224244", "url": "https://cs.wikipedia.org/wiki?curid=224244", "title": "Pátá republika", "text": "Pátá republika\n\nNa světě existovalo či existuje několik pátých republik:\n"}
{"id": "224247", "url": "https://cs.wikipedia.org/wiki?curid=224247", "title": "B+ strom", "text": "B+ strom\n\nB+ strom je stromová datová struktura vycházející z B-stromu, umožňující rychlé vkládání, vyhledávání i mazání dat. Data jsou zpřístupněna pomocí klíčů, přičemž na rozdíl od B-stromu jsou všechna data uložena až na samém konci stromu, v listech. Klíče jsou však uloženy i ve vnitřních uzlech či v kořenu. Ostatní vlastnosti má stejné jako zmiňovaný B-strom.\n\nB+ strom poprvé popsal Rudolf Bayer spolu s Edwardem M. McCreightem roku 1972 v „Organization and Maintenance of Large Ordered Indices. Acta Informatica 1: 173-189 (1972)“.\n\n\nMějme B+ strom řádu \"B\", kde vzdálenost od kořene k listům je \"H\":\n\n\nSkutečný B+ strom se ve skutečnosti realizuje tak, že je vždy ve všech listech uložen kromě vlastních klíčů a hodnot také odkaz (ukazatel) na následujícího sourozence. Díky tomu je umožněna rychlejší práce s bloky souvislých dat a s dotazy pracujícími s rozsahy typu \"vrať všechny záznamy kde plat je mezi 10000-20000\". Tento jeden ukazatel navíc v rámci každého listu nijak dramaticky nezvětšuje paměťovou náročnost na uložení stromu, ale dramaticky zvyšuje výkon např. ve zmiňovaných souborových systémech.\nTento mechanismus odkazů na následujícího sourozence je zobrazen i na obrázku červenými políčky.\n\nB+ strom je dynamická struktura, která je navržena pro práci s většími bloky dat (běžně je využíván pro ukládání dat na disk v blocích). Jeho výhodou je velice rychlé získávání (čtení) souvislého bloku dat (ve srovnání s ostatními druhy stromů). Pokud máme bloky dat definované délky \"B\", do B+ stromu se uloží počet klíčů který je roven násobku \"B\" a čtení celého bloku dat je velice efektivní oproti binárnímu vyhledávacímu stromu (což je odpovídající blokově neorientovaná alternativa).\n\nTento systém používají pro indexování dat na disku souborové systémy NTFS, ReiserFS, XFS a JFS2. Relační databáze také často používají tento typ stromu pro ukládání tabulek s indexy.\n\n"}
{"id": "224249", "url": "https://cs.wikipedia.org/wiki?curid=224249", "title": "Vacenovice (Jaroměřice nad Rokytnou)", "text": "Vacenovice (Jaroměřice nad Rokytnou)\n\nVacenovice (2. pád \"do Vacenovic\", 6. pád \"ve Vacenovicích\", lidově též \"Vacanovice\"; něm. ) jsou vesnice, místní část Jaroměřic nad Rokytnou. Ve vesnici žije obyvatel.\n\nZastavěné území místní části Vacenovice je od místní části Jaroměřice nad Rokytnou vzdáleno asi 3 km: po silnicích č. II/360 a č. III/36077. Posléze jmenovaná pak pokračuje na sever a ústí do silnice č. III/36068 do Výčap a do Moravských Budějovic. Další silnice č. III/36072 odbočuje ze silnice č. III/36068 do Horního Újezda. Bezmála 2,5 km mají Vacenovičtí na nejbližší zastávku na železniční trati č. 241 – Šebkovice.\n\nVacenovice se rozkládají v nadmořské výšce 445 až 455 m n. m. po obou březích Vacenovického potoka; ten je přítokem Štěpánovického potoka tekoucího k Jaroměřicím. Na severovýchod od osady okolní terén stoupá do 481 m. V okolí se nalézají vltavíny.\n\nV katastru osady se nalezly nástroje z mladší doby kamenné. Doloženo je sídliště s moravskou malovanou keramikou a slovanské sídliště.\n\nPrvní zmínka o Vacenovicích je datována rokem 1353, kdy je držel Heral z Heraltic. Z dalších držitelů se připomíná k roku 1410 Smil z Heraltic. Poté se osada vylidnila (nejpozději r. 1505). Jako znovu osídlené (doloženo 1629) se Vacenovice staly součástí lesonického panství, a to až do roku 1849.\n\nV letech 1964–1990 byly Vacenovice součástí Horního Újezda; od 1. srpna 1990 jsou osadou Jaroměřic.\n\nVacenovice byly elektrifikovány v roce 1932 Západomoravskými elektrárnami (ZME). Jednotné zemědělské družstvo bylo zřízeno roku 1953.\n\n\n\n"}
{"id": "224252", "url": "https://cs.wikipedia.org/wiki?curid=224252", "title": "Obléhání Ósaky", "text": "Obléhání Ósaky\n\nObléhání Ósaky (: 大坂の役, \"Ósaka no Eki\", častěji 大坂の陣, \"Ósaka no Džin\") byla série bitev vedená šógunátem Tokugawa proti klanu Tojotomi, která skončila zničením klanu Tojotomi. Konflikt proběhl v letech 1614 a 1615, byl rozdělen do dvou částí (zimní a letní kampaň) a ukončil existenci poslední větší ozbrojené opozice proti šógunátu. Obležení je také někdy nazýváno \"Genna Enbu\" (元和偃武), protože bezprostředně po něm byl změněn název éry z Keičó na Genna.\n\nPo smrti Hidejoši Tojotomiho v roce 1598 vládla Japonsku tzv. Rada pěti regentů, mezi kterými dominoval Iejasu Tokugawa. Poté, co porazil Micunariho Išidu v bitvě u Sekigahary, ovládl Iejasu sám prakticky celé Japonsko a radu rozpustil. V roce 1603 byl založen šógunát Tokugawa s hlavním městem v Edu. Iejasu se snažil založit silný a stabilní režim ovládaný svým klanem a jedinou překážkou na cestě k tomuto cíli zůstával klan Tojotomi vedený Hidejošiho synem Hidejorim se sídlem v Ósace.\n\nV roce 1614 klan Tojotomi přebudoval Ósacký hrad a sponzoroval opravy a dobudování chrámu Hókódži v Kjótu. Součástí renovace byl i zvon, který zdobil nápis „\"Nechť v zemi panuje mír a prosperita. Na Východě zdraví bledý měsíc a na Západě dává sbohem zapadajícímu slunci.\"“ Šógunát, který měl svou mocenskou základnu ve východních provinciích, to interpretoval jako urážku a napětí mezi klany Tokugawa a Tojotomi začalo růst. Napětí se dále zvýšilo, když Hidejori začal v Ósace do svých služeb přijímat větší množství róninů a nepřátel šógunátu. Iejasu, jenž sice už roku 1605 přenechal titul šóguna svému synovi, ale přesto mající rozhodující vliv, se rozhodl, že tuto sílu nenechá dále růst a vypravil se v čele 164 000 mužů k Ósace (do počtu nejsou zahrnuty jednotky Tadacune Šimazua, které k Ósace nedorazily).\n\nBoje začaly 19. listopadu, když Iejasu vedl 3 000 mužů přes řeku Kizu a zničil zdejší pevnost. O týden později s 1 500 muži zaútočil na vesnici Imafuku bráněnou 600 nepřáteli. S pomocí oddílu vyzbrojeného arkebuzami šógunátní síly opět zvítězily. Před tím než 4. prosince začalo vlastní obléhání Ósackého hradu, zaútočil Iejasu ještě na několik menších pevností a vesnic.\n\nSanada-maru byl barbakán na jižní straně Ósackého hradu bráněný Jukimurou Sanadou a 7 000 muži. Útoky šógunových armád na Sanada-maru byly opakovaně odraženy a Sanada se svými muži uskutečnil několik útoků proti liniím obléhatelů, které ve třech případech prorazil. Iejasu se poté uchýlil k dělostřelbě (přivezl sem 300 děl) a navíc svým mužům přikázal podkopat se pod hradby. Zimní obléhání skončilo 22. ledna, když Hidejori Tojotomi slíbil, že se nebude bouřit proti šógunátu a že nechá zasypat hradní příkop Ósackého hradu.\n\nV dubnu 1615 se Iejasu dověděl, že Hidejori Tojotomi shromažďuje ještě víc jednotek než v listopadu minulého roku a že se snaží zastavit zasypávání hradního příkopu Ósackého hradu. Tojotomiho síly (často nazývané Západní armáda) začaly útočit na šógunátní jednotky (Východní armáda) v okolí Ósaky. Pod vedením Naojukiho Bana zaútočily 29. dubna na hrad Wakajama, pobřežní pevnost patřící šógunovu spojenci Nagaakirovi Asanovi. Asanovy jednotky ale vyjely z hradu, napadly útočníky a porazily je. Před tím než Hidejori dokázal dosáhnout výraznějších územních zisků, dorazila na počátku června Východní armáda. 2. června se v bitvě u Dómjódži střetlo Hidejoriho 2600 mužů s 23 000 muži Východní armády. Jejich velitel Motocugu Motó se pokusil ustoupit do mlhy, ale bitvu přesto prohrál a byl v ní zabit. Poté šógunátní síly narazily na jednotky Hidejoriho generála Jukimury Sanady u Honta-rjó. Sanada se snažil vnutit Masamunemu Datemu boj, ale Dateho vazal Šigenaga Katakura ustoupil, protože jeho jednotky byly vyčerpané a Sanadovi jednotky nakonec učinily to samé.\n\nBěhem té samé noci se strhla bitva u Jao mezi Moričikou Čósokabem (Západní armáda) a Takatorem Tódóem (Východní armáda). Ve stejnou dobu došlo i k bitvě u Wakae mezi Šinegarim Kimurou a Naotakou Ii. Čósokabeho síly dosáhly vítězství, ale Šigenari Kimura byl poražen levým křídlem Naotakovy armády. Hlavní Tokugawské síly přispěchaly po Šigenarově smrti na pomoc Takatorovi Tódóovi a Čósokabe se stáhnul.\n\nPo sérii dalších šógunátních vítězství na předměstí Ósaky vyvrcholila letní kampaň v bitvě u Ten'nódži. Hidejori naplánoval útok ze dvou stran, 55 000 mužů mělo zaútočit na střed Východní armády, zatímco 16 500 mužů mělo nepřítele obejít a zaútočit na něj zezadu. Zbylá část armády měla čekat v záloze. Iejasuovu armádu o síle 155 000 mužů vedl jeho syn, šógun Hidetada Tokugawa. Šógunátní jednotky postupovaly ve čtyřech paralelních proudech a připravovaly své vlastní obchvatné manévry. Chyby na obou stranách poznamenaly průběh bitvy, když se Hidejoriho róninové oddělili od hlavní skupiny a Hidetadovy záložní síly bez rozkazu postoupily dopředu. Nakonec ale byl zabit Hidejoriho velitel Jukimura Sanada, což zničilo morálku Západní armády. Menší část armády vedená přímo Hidejorim vyrazila z Ósackého hradu příliš pozdě a byla zahnána zpět do hradu postupujícím nepřítelem. Protože nebyl čas zorganizovat účinnou obranu, ocitl se hrad brzy v plamenech a pod dělostřeleckou palbou. Hidejori spáchal seppuku, a tím skončilo poslední větší povstání proti nadvládě Tokugawů na následujících více než 250 let.\n\nHidejoriho osmiletý syn Kurimacu Tojotomi byl chycen a v Kjótu sťat. Naahime, dcera, kterou měl Hidejori s konkubínou, k smrti odsouzena nebyla a později se stala jeptiškou v Tókeidži v Kamakuře. Hidejošiho hrob byl šógunátem zničen stejně jako kjótská svatyně Tomokuri. Moričika Čósokabe byl popraven 11. června a jeho spojenec Harutane Ono hledaný přes 10 let byl zabit 27. června.\n\n\"Bafuku\" získala v Ósace roční výnos 650 000 \"koku\" a začala s přestavbou Ósackého hradu. Ósaka se pak stává knížectvím a vláda v ní je svěřena Tadaakimu Macudairovi. V roce 1619 ale šógunát zrušil ósacké knížectví a podřídil Ósaku přímo šógunátu.\n\nKlan Tojotomi byl zcela vyvrácen.\n\nPo dobytí hradu vyhlásil šógunát zákony \"Ikkuni Ičidžórei\" (v každé provincii mohl být jen jeden hrad) a \"Bukešohatto\" (každý \"daimjó\" mohl vlastnit jen jeden hrad a musel respektovat různá hradní omezení). Před stavbou nebo opravou hradu bylo nutno získat povolení od šógunátu. Aby se vyhovělo novým zákonům muselo být mnoho hradů zbořeno.\n\n\n"}
{"id": "224255", "url": "https://cs.wikipedia.org/wiki?curid=224255", "title": "Teroristický útok na letiště Glasgow 2007", "text": "Teroristický útok na letiště Glasgow 2007\n\nDne 30. června roku 2007 byl na letišti v Glasgow - Skotsko, (Renfrewshire), proveden teroristický útok, pomocí tmavě zeleného vozu Jeep Cherokee, kterým pachatelé projeli skrz skleněný hlavní vchod do areálu letiště, kde nastala exploze a automobil začal hořet. Dva pachatelé, oba jihoasijského původu, byli popáleni. Jeden byl v kritickém stavu v nemocnici v Paisley, kde nakonec zemřel. Další čtyři lidé byli ošetřeni. Letiště bylo uzavřeno do 1. července a pět osob zatčeno v souvislosti s útokem. V zemi byl po tomto incidentu, který následoval po objevení teroristického materiálu v Londýně, vyhlášen nejvyšší stupeň ohrožení. Dva týdny před touto událostí varovaly Spojené státy Spojené království a Česko o možném útoku v Glasgow a Praze.\n\n"}
{"id": "224256", "url": "https://cs.wikipedia.org/wiki?curid=224256", "title": "Perlan", "text": "Perlan\n\nPerlan (česky \"Perla\") je stavební památka ve hlavním městě Islandu, Reykjavíku, na kopci Öskjuhlíð, kde byly desítky let před tím zásobníky horké vody. Je vysoký 25,7 metru. Navrhl jej Ingimundur Sveinsson. Jeho výstavbu podporoval především bývalý starosta Reykjavíku Davið Oddsson. V roce 1991 došlo k rekonstrukci rezervoárů horké vody a byla na ně umístěna prosklená kopule.\n\nV budově se nachází obchod, Perlan Muzeum, suvenýry, kavárna a restaurace. Čtvrté patro poskytuje z venkovního ochozu výhled do okolí stavby. Nachází se zde celkem šest panoramatických teleskopů s popisky v pěti jazycích. \n\n2. července 2017 byla ve vypuštěné nádrži na vodu otevřena první umělá ledovcová jeskyně na světě. \n\n"}
{"id": "224258", "url": "https://cs.wikipedia.org/wiki?curid=224258", "title": "Římskokatolická farnost u kostela sv. Vojtěcha, České Budějovice", "text": "Římskokatolická farnost u kostela sv. Vojtěcha, České Budějovice\n\nŘímskokatolická farnost u kostela svatého Vojtěcha, Č. Budějovice 5 (neoficiálně též Farnost sv. Vojtěcha či farnost Čtyři Dvory) je katolická farnost, která vznikla v roce 1990 vydělením z přímé správy děkanství svatého Mikuláše. Zahrnuje všechny místní části Českých Budějovic na levém břehu Vltavy (cca 40000 obyvatel). Je jednou ze čtyř českobudějovických farností. Farním kostelem je kostel svatého Vojtěcha. Radio Proglas pravidelně vysílá přímý přenos bohoslužeb z této farnosti.\n\nSalesiáni působili v Českých Budějovicích neveřejně již od roku 1980. Biskup Miloslav Vlk zde 1. července 1990 zřídil novou farnost a její správu svěřil salesiánům. Ti dostali od biskupství k dispozici bývalý františkánský kostel sv. Vojtěcha a přilehlou budovu, v níž v 80. letech působila státní mateřská škola. V roce 1991 zde vzniklo Salesiánské středisko mládeže.\n\nČinnost farnosti je silně propojena se střediskem mládeže. Ve spolupráci s ním též poskytuje organizační zázemí pro různé akce náboženského charakteru pořádané studenty Jihočeské univerzity, jejíž kampus se na území farnosti nachází. Farnost vydává farní časopis \"Fíkovník\".\n\n\n \n"}
{"id": "224264", "url": "https://cs.wikipedia.org/wiki?curid=224264", "title": "Ötztalské Alpy", "text": "Ötztalské Alpy\n\nÖtztalské Alpy jsou významným alpským pohořím. Leží na území Rakouska (\"Ötztaler Alpen\") a na území Itálie (\"Alpi Venoste\"). Na italskou stranu hory zasahují zhruba třetinou své rozlohy (celkem 2850 km²). Ötztalské Alpy jsou nejmohutněji zaledněným pohořím Východních Alp. Ledovce zaujímají plochu více jak 350 km²; největší z nich, Gepatschferner, je svou délkou 9,5 km jedním z největších ledovců Východních Alp. Nachází se zde 130 vrcholů vyšších 3000 m. Nejvyšším vrcholem je trojvrchol Wildspitze (3770 m).\n\nGeologické složení je podobné jako u jiných vysokých pohoří Centrálních krystalických Alp. Mimo dominantní ruly jej v jižní části budují také dolomity a mramory.\n\nPohoří Ötztalské Alpy se rozkládá jižně od řeky Inn, které jej zároveň odděluje od západně ležící skupiny Samnaunské Alpy. Jižní geografickou hranicí je údolí Vinschgau (\"Val Venosta\"). Turisticky a komunikačně významné údolí Ötztal odděluje Ötztalské Alpy od Stubaiských Alp. na východě.\n\nNejvětší vodní plochou v Ötztalských Alpách jsou jezero Reschensee, přehradní nádrž Stausee Gepatsch a menší Vernagt-Stausee. Řeky odvodňující všechna rakouská údolí pohoří (\"Ötztaler Ache, Pitze, Fagge\") se vlévají do řeky Innu. O odvodnění jižních (\"italských\") údolí se starají řeky Passer, Karlinbach, Saldurbach či Rio Fosse, odvádějící vodu do italské řeky Adige.\n\nPohoří podle reliéfu dělíme na několik skupin. Na prvním místě to je hlavní hřeben Hauptkamm (\"Hintere Schwarze\"), z něhož v uzlovém bodě na vrcholu Palla Bianca vybíhá severním směrem nejvýznamnější vysoká rozsocha Weisskamm (\"Wildspitze\"). Mezi údolím Pitztal a Ötztal se táhne skalnatý hřeben Geigenkamm (\"Hohe Geige\"), který až na malé výjimky postrádá ledovce. Další příčný hřeben Kaunergrat (\"Watzespitze\") leží mezi Pitztalským údolím a údolím Kaunertal. Západně od Kaunertalu leží poslední dvě horské skupiny rakouské části hor, Glockturmkamm (\"Glockturm\") a menší skupina Naudere Berge (\"Mittlerer Seekarkopf\").\n\nMezi údolími Valle Lunga a Val Senales leží plošně největší masiv Salurnkamm (\"Catena di Salurna\") s druhým nejvyšším vrcholem Ötztalských Alp Palla Bianca (\"3738m\"). Západně od údolí Senales a jižně od hlavního hřebene leží málo navštěvovaná skupina Texelgruppe (\"Monte Rosso\"). Na severu se nachází ještě malý, ale zajímavý masiv Plaineiler Berge (\"Monti di Planoi\").\n\n\nV Ötztalských Alpách je na 700 výškových bodů označených jako vrcholy. Nejvýznamnější z nich jsou uvedeny v následující tabulce.\n\nÖtztalské Alpy mají velmi dobře vybudovanou infrastrukturu a dopravní tepny vedoucí do nitra hor jsou snad nejvíce rozvinuty ze všech velkých tyrolských pohoří. Přímo pod hlavní alpský hřeben zabíhají od severu dlouhá údolí s kvalitními silnicemi. To platí především o údolích Kaunertal, Pitztal a Venter Tal. Tento strategický přístup se však také negativně podepsal na tváři krajiny vybudováním gigantických lyžařských oblastí, které výrazně narušují horskou přírodu.\n\nTuristika má v oblasti dlouholetou tradici. První chaty byly stavěny již na konci 19. století. O pradávném lidském působení svědčí rovněž senzační nález mumifikovaných zbytků lovce (\"Ötzi\") z doby bronzové v sedle Tisenjoch v září roku 1991 (\"dnes uloženo v jihotyrolském archeologickém muzeu v Bolzanu\"). Mnohotvárný vývoj, dvojjazyčnost a pestré kulturní prostředí má na svědomí nebývale velký počet kulturních a světských památek. V údolí Venosta je nejvíce hradů a klášterů v celém Jižním Tyrolsku.\n\nVětšina chat v oblasti patří rakouskému Alpskému spolku Alpenverein nebo italskému CAI (\"Club Alpino Italiano\").\n\n\n\n"}
{"id": "224269", "url": "https://cs.wikipedia.org/wiki?curid=224269", "title": "Dunaújváros", "text": "Dunaújváros\n\nDunaújváros (v letech 1952–1961 \"Sztálinváros\", , v doslovném překladu „Dunajské nové město“) je město v centrálním Maďarsku na březích Dunaje v župě Fejér, asi 70 km jižně od Budapešti. Dunaújváros je jedním z nejmladších měst Evropy, bylo postaveno v padesátých letech v rámci industrializace země, v místě dřívější vesnice Dunapentele. Žije zde obyvatel. \n\nToto území bylo osídleno od dávných časů. Když západní Maďarsko bylo součástí římské provincie \"Pannonia\", stálo v těchto místech město s vojenskou posádkou \"Intercisa\". Brzy po usídlení maďarských kmenů v panonské nížině počátkem 10. století zde byla založena osada \"Pentele\", pojmenovaná podle řeckého svatého Pantaleona.\n\nV letech 1541 až 1688 pod vládou Osmanské říše v patnáctileté válce byla obec zpustošena. Během bojů za osvobození od habsburské nadvlády vedených Ferencem II. Rákóczim bylo místo zničeno opět. 18. století přineslo obci prosperitu, roku 1830 dostala právo pořádat dva trhy týdně, o rok později však vypukla epidemie cholery. Roku 1833 udělil Ferdinand V. obci Pentele městská práva.\n\nPo druhé světové válce komunisty ovládaná Maďarská lidová republika začala program industrializace země, zaměřený na hutní, zbrojní a chemický průmysl. Roku 1949 byl Dunaújváros vybrán za místo největšího ocelárenského komplexu. Původně se uvažovalo o lokalitě poblíž Moháče, ale zhoršující se maďarsko–jugoslávské vztahy vedly k posunu podniku do vnitrozemí. Pro zaměstnance hutí bylo potřeba postavit nové město pro 25 000 lidí.\n\nStavba města počala 2. května 1950 u Dunapentele. Během jediného roku stavbaři postavili přes 1 000 bytů a průmyslový závod byl ve stavbě. Roku 1952 město bylo přejmenováno, podle tehdejší praxe na \"Sztálinváros\", („Stalinovo město“).\nRoku 1954 byl otevřen železárenský podnik a městská populace se vyšplhala na 27 772 obyvatel; z toho 85 % v nových panelových bytech, 4 200 osob však stále obývalo provizorní objekty pro ubytování stavebních dělníků. V novém městě začala fungovat městská autobusová doprava, kulturní a sportovní zařízení, základní škola Endre Ságváriho byla svého času největší ve střední Evropě. Roku 1956 výstavbu přerušilo zemětřesení a povodeň.\n\nV říjnu 1956 v zemi začalo Maďarské povstání. Z různých míst v okolí vysílala nelegální radiová stanice \"Rákóczi\". Po vstupu sovětských vojsk do Maďarska byl vyhlášen výjimečný stav, obyvatelé se pokoušeli o obranu před okupanty. Rudoarmějci město dobyli 7. listopadu 1956. Po dobu povstání se městu vrátil název Dunapentele.\n\nPo skončení povstání město platilo za „výkladní skříň“ maďarského socialismu a stalo se cílem mnoha zahraničních návštěv, například Jurije Gagarina nebo indonéského prezidenta Sukarna. Roku 1960 město oslavilo teprve desáté výročí, přesto čítalo 31 000 obyvatel.\n\n26. listopadu 1961 město dostalo současný název \"Dunaújváros\" jako následek Stalinova úmrtí (1953) a Maďarského povstání (1956).\n\nKomplex DUNAFERR je stále rozhodujícím podnikem maďarského hutního průmyslu a největším zaměstnavatelem v okolí.\nNejvíce lidí zde žilo v roce 1980 (60 700), od té doby počet obyvatel klesl o čtvrtinu na 45 000 (2017). 21. století však přineslo i rozvoj dopravní infrastruktury: od roku 2006 město spojuje s Budapeští dálnice M6, přes Dunaj se staví první most v okolí, stejné konstrukce jako Most Apollo v Bratislavě. V provozu je Jihokorejská továrna na pneumatiky Hankook.\n\n\n"}
{"id": "224275", "url": "https://cs.wikipedia.org/wiki?curid=224275", "title": "Adams County (Mississippi)", "text": "Adams County (Mississippi)\n\nAdams County je okres amerického státu Mississippi založený 2. dubna 1799. Jeho sousední okres na severu je Jefferson, Franklin na východě, Wilkinson na jihu a Concordia Parish a Tensas Parish oba ze státu Louisiana na jihozápadě.\n\nSprávním sídlem je Natchez se 17 062 obyvateli (v roce 2005).\n\nPočet obyvatel: 32 626 (v roce 2006), 34 340 (v roce 2000)\n\nŽeny: 53,7 %\n\n"}
{"id": "224281", "url": "https://cs.wikipedia.org/wiki?curid=224281", "title": "Hrabství Jaffa a Askalon", "text": "Hrabství Jaffa a Askalon\n\nHrabství Jaffa a Askalon (francouzsky \"Comté de Jaffa et d'Ascalon\", oficiálně \"Comté de Jaffa\") bylo jedno z vazalských panství křižáckého jeruzalémského království a podle současníka Jana z Ibelinu jedno z největších.\n\nJaffa byla dobyta po první křížové výpravě Godefroiem z Bouillonu v roce 1100. O město se neúspěšně ucházel Daimbert z Pisy, první latinský jeruzalémský patriarcha. Jaffa zůstala královským majetkem dalších deset let, dokud nebyla v roce 1110 předána Hugovi z Le Puiset. Když v roce 1134 Hugo II. z Le Puiset povstal proti králi Fulkovi z Anjou, bylo jaffské panství rozděleno na mnoho menších podílů a samotná Jaffa zůstala v majetku krále. Krátce na to byla Jaffa udělena Amaurymu, mladšímu synovi krále Fulka. V roce 1153 Fulkův první syn Balduin III. dobyl předsunutou baštu fátimovské moci Askalon, a přidal ji k teritoriu svého bratra Amauryho.\n\nJaffa a Askalon byly předány mimo královskou moc, když jejich držitelé uzavřeli manželství, či jiné blízké příbuzenství s králem, či jeho nástupci, či pokud vlastnictví přešlo přímo na nějakého člena královské rodiny. V této době se často stávalo, že byla Jaffa a Askalon předávána jednomu, nebo více členům Amauryho první rodiny. V roce 1221 byla města předána králem Janem z Brienne do rukou jeho synovce Gautiera IV., když se oženil s vnučkou pozdějšího krále Amauryho II., který držel Hrabství Jaffu a Askalon po svém mladším bratrovi, králi Guyovi de Lusignan. Někdy kolem roku 1250 bylo hrabství předáno jedné z větví klanu Ibelinů. S dobytím Jaffy sultánem Bajbarsem v roce 1268 se hrabství stalo jen formálním. Titul hrabě z Jaffy a Askalonu byl znovu později udělen kyperským králem Jakubem II. Janu Perezu Fabricovi.\n\nHrabství Jaffa a Askalon mělo tato na sobě závislá panství.\n\n\n\nGalerie\n\n"}
{"id": "224284", "url": "https://cs.wikipedia.org/wiki?curid=224284", "title": "Vrkoč (národní přírodní památka)", "text": "Vrkoč (národní přírodní památka)\n\nNárodní přírodní památka Vrkoč je chráněné území ležící v okrajové části krajského města Ústí nad Labem, v katastrálním území Vaňov. Hlavním předmětem ochrany je geologický útvar se sloupcovitou odlučností olivinického čediče, tvarovaného do podoby obráceného vějíře.\n\nÚzemí je chráněno již od 10. června 1966. Jelikož se NPP Vrkoč nachází nedaleko centra města Ústí nad Labem, je častým cílem mnoha turistů. Vede k ní naučná stezka Větruše – Vrkoč dlouhá přibližně 4 km s celkem devíti zastávkami s informačními panely o botanice, zoologii, ekologii, geologii a historii.\n\nNPP Vrkoč se nachází v katastrálním území Vaňov, 3,5 km jižně od centra krajského města Ústí nad Labem. Území má výměru 2,61 ha a leží v nadmořské výšce 146 až 240 m. Skalní útvar Vrkoč vybíhá ze svahu labského údolí na levém břehu řeky Labe. V těsné blízkosti národní přírodní památky vede železnice z Ústí do Prahy, která území odděluje od hlavní silnice spojující město Ústí nad Labem s Lovosicemi. Celé území je součástí CHKO České středohoří.\n\nK odkrytí do podoby, v jaké se dnes skalní masiv Vrkoče nachází, došlo v průběhu 19. století. K odtěžení několika skalních bloků došlo v rámci stavebních prací prováděných na dráze Praha- Drážďany v roce 1850. Původní rozsah bazaltové žíly byl až k řece Labi, ale značná část byla odtěžena z důvodu budování nové železniční trati. Postupnou těžbou kamene tak došlo k odkryvu čela čedičové žíly s geologickým útvarem. Vytěžený kámen byl použit například pro vydláždění ústeckého Mírového náměstí.\n\nO zachování skály a ukončení těžby se zasloužil významný geolog a petrograf prof. J. E. Hibsch z Homole u Panny, spolu s železničním stavitelem Ing. Aloisem Negrellim. Díky úsilí J. E. Hibsche, který se mimo jiné zasloužil i o záchranu lokalit Panská skála či Komorní hůrka, nebyla žádná další těžařská činnost na území prováděna.\n\nPrvním právním předpisem o ochraně přírody bylo vyhlášení chráněného přírodního výtvoru Vrkoč ze dne 10. června 1966. Od doby vyhlášení až do roku 1994 bylo negativním rysem expanzivní šíření náletových dřevin, především trnovníku akátu (\"Robinia pseudoacacia\"), v porostu okolo skalních stěn. V roce 1994 proběhlo jeho odstranění.\n\nSvou vlastní novodobou historii má kříž nacházející se na vrcholu skalního hřbetu. Kovový kříž byl na tomto místě vztyčen 14. 10. 2007 a to na místě, kde údajně kdysi stál kříž dřevěný. Neexistuje žádná dokumentární zmínka o existenci takového kříže. Podle výpovědi místních starousedlíků se na tomto místě dřevěný kříž nacházel přibližně do roku 1952 a měl připomínat smrtelnou nehodu jistého chlapce.\n\nNPP Vrkoč je součástí neovulkanické formace Českého masivu. Výskyt sloupcovité odlučnosti je spojen s místy výstupu neovulkanitů- tj. především různých druhů čedičů, andezitů, trachytů, fonolitů (znělců) apod.\n\nČelo skalnatého masivu Vrkoče je z části tvořeno santonskými pískovci, které byly v období miocénu proraženy čedičovým magmatem. Následné rozlití lávy po povrchu pískovců vedlo ke vzniku příkrovů a tuhnutím uvnitř pískovcových vrstev vznikaly pně a žíly. Tuhnoucí hornina rozpukala na sloupky, orientované kolmo k ploše tuhnutí. V případě Vrkoče došlo k utuhnutí tělesa uvnitř souvrství pískovců do podoby mohutné žíly, která postupným působením tlaku z několika stran a následným chladnutím získala podobu pěti- až šestibokých sloupků. Sloupky jsou tvořeny olivinickým čedičem, přesněji řečeno nefelinickým bazanitem, o průměru až 20 cm a jsou vějířovitě uspořádané. K jejich odkrytí došlo působením eroze, která odplavila okolní málo odolné křídové slínovce a pískovce. Spodní část čela žíly byla odkryta při již zmíněném budování železniční trati.\n\nO sopečném původu skalního masívu vypovídá jemnozrnná základní hmota čediče, jenž obsahuje vyrostlice olivínu a pyroxenu a místy dutinky s bílými zeolity.\n\nViditelným pozůstatkem čedičového příkrovu v této lokalitě je skalní stěna Vaňovského vodopádu na Podlešínském potoce, nacházejícího se přibližně 500 m západně od NPP Vrkoč. Jeho skalní stěna je tvořena svislými souběžnými čedičovými sloupy o průměru 1-2 m, které v okolí vodopádu místy dosahují až 40 m. Výška samotného vodopádu je 12 m, díky čemuž je nejvyšším vodopádem Českého středohoří.\n\nOblast chráněného území je zčásti tvořená dubovým porostem s příměsí lípy a javoru, což jsou druhy běžně se vyskytující v suťových lesích. Lesní typy tu jsou v podobě zakrslé doubravy lipnicové (1Z8), která na bázi přechází lipovou javořinu s pitulníkem (3J3) a javorobukovou doubravu bažankovou (2A1). Při jihovýchodním okraji lokality převažuje akát, v severním okraji smrk, modřín a akát. Na skalních výchozech můžeme spatřit tařici skalní (\"Aurinia saxatilis)\" patřící mezi ohrožené druhy.\n\nV roce 2007 se na tomto území podařilo po padesáti letech nalézt lomikámen trsnatý vlnatý \"(Saxifraga rosacea subsp. Steinmannii)\", který je řazen mezi druhy silně ohrožené. V Českém středohoří byl již dávno považován za vyhynulý. V dnešní době je hodnocen jako endemit České republiky s výskytem, mimo oblast Vrkoče, pouze v malém areálu údolí Jizery u Semil.\n\nNa území byly prováděny zoologické průzkumy zaměřené na skupiny motýlů, fytofágních brouků a letounů. Z fytofágních brouků zde byl nalezen nosatčík \"(Eutrichapion facetum)\" a dva druhy nosatce \"(Orchestes subfasciatus, Sirocalodes quercicola)\", kteří podle Červeného seznamu bezobratlých ČR patří do skupiny téměř ohrožených druhů. Stabilní výskyt zde mají netopýr velký \"(Myotis myotis\"), vrápenec malý \"(Rhinolophus hipposideros)\" a dalších 8 druhů netopýrů \"(Microchiroptera).\"\n\nV okolí Podlešínského potoka byl doložen výskyt mloka skvrnitého (\"Salamandra salamandra\") a prokázané je také hnízdění poštolky obecné \"(Falco tinnunculus)\".\n\nHlavním předmětem ochrany je geologický útvar s jedinečnou ukázkou sloupcovité odlučnosti olivinického čediče, tvarovaného do obráceného vějíře. Dlouhodobým cílem je zachování tohoto geologického fenoménu.\n\nVýznamným negativním rysem z hlediska ochrany je expanzivní šíření náletových dřevin, především trnovníku akátu. V roce 1994 na území proběhlo jeho odstraňování za spolupráce Správy CHKO České středohoří a Statutárního města Ústí nad Labem. Zásahem došlo ke zlepšení pohledové expozice na samotný geologický útvar a k posílení populace tařice skalní ve spodních částech skal, v důsledku lepšího přístupu světla. Od roku 1994 na území neproběhl žádný výraznější managementový zásah.\n\nPodle plánu péče, schváleného na období 2016-2026, by se na území mělo konat občasné periodické odstraňování dřevin (zejména trnovníku akátu) z vyšších pater skalních říms. V případě potřeby by mělo proběhnout také odstranění travního drnu z čedičových sloupků. Tím by mělo dojít především k uvolnění prostor, oslunění a zlepšení podmínek pro kvetení a generativní množení tařice skalní. Dle aktuálního stavu potřeby je zásah naplánován do intervalu 1 krát za 7 let a to na ploše cca 0,3 ha.\n\nSoučástí plánu péče je také zmínka o plánovaném rozšíření území a to o další geologický fenomén, který představují kaskády Vaňovského vodopádu se skalním amfiteátrem čedičových sloupů. Důvodem rozšíření je spojení dvou blízkých a na sebe navazujících geologicko-geomorfologických fenoménů. Celková rozloha nově vzniklé NPP by představovala přibližně 12 ha.\n\nK NPP Vrkoč vede zelená turistická trasa tvořená naučnou stezkou Větruše- Vrkoč. Přibližně 4 km dlouhá stezka, kdysi pojmenovaná jako Juliova, má svou dlouholetou historii. Byla vybudována téměř před sto lety ústeckým Horským spolkem, za pomoci vojáků, kteří zde pobývali v rámci vojenského cvičení. Tuto skutečnost připomíná kámen s vytesaným nápisem z 19. 3. 1916 zabudovaný do opěrné zdi v odbočce od Vaňovského vodopádu k vyhlídce na Vrkoči.\n\nDruhou možností, jak se k Vrkoči dostat, je dojet autem případně autobusem do ústecké čtvrti Vaňov, přímo ke skalnímu masivu. Zaparkovat se dá na malém parkovišti přímo u skalního masívu nebo v přilehlé ulici Čajkovského. Tou přichází zeleně značená turistická trasa, která obchází patu Vrkoče a podél Podlešínského potoka stoupá vzhůru k Vaňovskému vodopádu.\n\nVýlet do NPP Vrkoč lze také spojit s návštěvou hradu Střekov, ležícím na druhém břehu řeky Labe. \n\n\n"}
{"id": "224290", "url": "https://cs.wikipedia.org/wiki?curid=224290", "title": "Suur Munamägi", "text": "Suur Munamägi\n\nSuur Munamägi (lotyšsky \"Munameģis\", litevsky \"Sūr Munamiagis\", rusky \"Суур Мунамяги\"; estonské jméno znamená „Velká vejcová hora“, jména v ostatních jazycích jsou odvozena z estonštiny) je nejvyšší horou Estonska a také všech pobaltských států. Nadmořská výška jejího vrcholu je 318,1 metrů. Leží v Haanijské vysočině poblíž vesnice Haanja ve střední části estonského kraje Võrumaa, nedaleko lotyšských a ruských hranic. Okolní krajina je mírně kopcovitá a zalesněná. Na nejvyšším místě je vyhlídková věž vysoká 29,1 metru. Z nadmořské výšky 346,7 metrů je při dobré viditelnosti výhled do vzdálenosti 50 km. Blízko vrcholu je pramen, z něhož vytékající voda vytváří v okolí malá jezera a rybníky.\n\nZeměpisné souřadnice hory Suur Munamägi jsou 57° 42' 52\" severní šířky a 27° 3' 33\" východní délky.\n\nVyhlídková věž, zprvu jen o výšce necelých 5 metrů, se začala stavět v roce 1816 pod vedením Friedricha Georga Wilhelma von Struve. V roce 1870 se začalo se stavbou nové věže, která měřila 8 metrů, ale výhled z ní byl omezen okolními stromy a plošina věže byla příliš malá pro velký turistický zájem. Proto byla již téhož roku postavena nová věž, která měřila 12 metrů a byla tak vyšší než stromy.\n\nRoku 1925 byla místo starší věže postavena nová, 17 metrů vysoká; její dřevěná konstrukce však začala hnít, a tak bylo v rozhodnuto o stavbě nové železobetonové věže. Ta byla vystavěna roku 1939 a její výška byla 25,7 metrů. V roce 1955 se věž dočkala generální opravy, v roce 1969 pak přístavby dalšího patra na výšku 29,1 metrů a přestavby schodiště.\n\nV letech 2004 a 2005 byla vybudována nová kavárna, zpevněny cesty z Haanji na vrchol a provedena rekonstrukce věže, v jejímž rámci byl postaven i výtah. Výdaje na rekonstrukci byly cca 10 miliónů estonských korun (cca 18,5 miliónu českých korun). Dne 24. července 2005 byla věž znovuotevřena pro veřejnost.\n\nSuur Munamägi a rozhledna na ní jsou navštěvovány jednak pro samotný fakt, že se jedná o nejvyšší horu Estonska a pobaltských států, jednak pro výborný výhled do okolní krajiny. Z rozhledny je krásný pohled na vesnici Haanja, většinou je dobře vidět město Võru, při velmi dobré viditelnosti i Pskov.\n\nVěž je přístupná po schodech nebo výtahem. Vstup pro dospělé po schodech je 2,5 eura, výtahem 4 eura. Pro obyvatele obce Haanja, předškolní děti a těžce postižené je vstup zdarma, pro žáky a studenty 1,5 eura za podmínky, že vyjdou po schodech, pro seniory rovněž 1,5 eura. Za 1 euro je možno si půjčit dalekohled. Otevírací doba věže je přizpůsobena světelným podmínkám a měnící se návštěvnosti v průběhu roku:\n\n\nPřístup k hoře je možný z vesnice Haanja (18 km jižně od Võru), kde začíná turistická stezka na vrchol (asi 15 minut chůze po mírném zalesněném svahu). Příjezdová silnice do Haanji vede pro většinu estonských destinací přes Võru (z Tallinnu po silnici A202), kde je nutno odbočit na jih směrem na Haanju a Misso. Při příjezdu z Lotyšska po rižsko-pskovské silnici se před Misso odbočuje na sever směrem na Võru, vesnice Haanja leží asi na půli cesty od odbočky do města.\n\nCelková příjezdová vzdálenost z Tallinnu je 270 km, z Rigy 250 km, z Prahy 1 500 km.\n\nVe věži se dá koupit poštovní známka. Na známce je vyobrazena věž a okolní krajina. Cena je 5,20 estonských korun.\n\n"}
{"id": "224293", "url": "https://cs.wikipedia.org/wiki?curid=224293", "title": "Derivát", "text": "Derivát\n\nDerivát je obecně objekt vzniklý odvozením od jiného. Odvozování se cizím slovem nazývá derivování či derivace. V tomto významu se tato slova užívají v různých oborech, přičemž v některých nabyla mnohem konkrétnějšího významu:\n\n"}
{"id": "224300", "url": "https://cs.wikipedia.org/wiki?curid=224300", "title": "Jakub Heilmann ze Schweinfurtu", "text": "Jakub Heilmann ze Schweinfurtu\n\nJakub Heilmann ze Schweinfurtu (okolo 1475 ve Schweinfurtu – kolem 3. července 1526 asi v Annabergu) byl kameník a stavitel v Čechách a v Sasku.\n\nByl vrstevníkem a učněm Benedikta Rejta, spolu s ním dovršil vývoj pozdně gotických kroužených kleneb, jež zaváděl v Čechách a v Sasku. Roku 1515 je doložen, že působil v Annabergu, kde se ujal řízení hutě při stavbě kostela sv. Anny. Roku 1517 položil osobně základní kámen ke kostelu Nanebevzetí Panny Marie v Mostě. Třetí jeho prací byla dostavba kaple v Míšni; obě stavby jsou příkladem pozdně gotického stavitelství v Česku a Sasku. Také navrhl budovu tržnice ve Zwickau.\n"}
{"id": "224305", "url": "https://cs.wikipedia.org/wiki?curid=224305", "title": "Arbitráž (finance)", "text": "Arbitráž (finance)\n\nArbitráž je ve finančnictví způsob obchodu, který využívá odlišných cen na různých trzích. V zásadě to mohou být místně oddělené trhy (pak se jedná o \"místní arbitráž\"), anebo časově oddělené trhy – spotový a termínový (pak se jedná o \"časovou arbitráž\").\n\nObchodník nákupem identického zboží na jednom trhu a jeho prodejem na jiném trhu za různé ceny dosahuje bezrizikového zisku. Působením arbitrů se však nakonec ceny na trzích srovnávají. Arbitrážní obchody se přestávají vyplácet, pokud je rozdíl mezi cenami na jednotlivých trzích roven maximálně transakčním nákladům převedení zboží mezi těmito trhy.\n\nMožnosti arbitráže jsou s rostoucí globalizací stále nižší, protože se zvětšujícím se množstvím hráčů na trhu se zvyšuje také jeho likvidita i efektivita.\n\nV Praze se prodává (i vykupuje) jeden kus určitého zboží za 2000 Kč. V Brně se totéž zboží prodává (i vykupuje) za 3000 Kč. Obchodník nakoupí co nejvíc tohoto zboží v Praze za 2000 Kč a odveze je do Brna, kde za něj dostane 3000 Kč za kus. Bezrizikově tak vydělal na jednom kusu 1000 Kč minus náklady na dopravu a další související náklady. Realizoval tak „\"místní arbitráž\"“, tzn. využil rozdílu ceny na trhu v Praze a ceny na trhu v Brně. Cena v Praze bude následkem těchto arbitrážních obchodů růst (roste poptávka) a v Brně klesat (roste nabídka), dokud rozdíl mezi cenami nebude maximálně roven nákladům na dopravu tohoto zboží z Prahy do Brna (transakčním nákladům).\n\nČasová arbitráž vypadá podobně, ale místo dvou odlišných míst jde o dva různé časy. Nikdo však neví jistě, jakou bude mít obchodované aktivum cenu za delší dobu, pokud na to ovšem nemá uzavřený finanční derivát. Tak může nyní na spotovém trhu vstoupit do jedné pozice, zároveň vstoupit na termínovém trhu do jiné pozice a díky rozdílům v ceně na těchto 2 trzích realizovat bezrizikový zisk. Transakční náklady vyplývají z doby od uzavření obou pozic do realizace termínového obchodu a mohou mít podobu nákladů skladovacích (pokud se jedná o komodity), úrokových (pokud se jedná např. o depozitum) atd.\n\nUrčité zboží se prodává za cenu 2000 Kč za kus. Obchodník má možnost vstoupit do derivátu, který mu zajistí prodej tohoto zboží za 3 měsíce za cenu 3000 Kč/ks. Přitom vím, že cena tohoto zboží na trhu se nemění. Nakoupí tedy co nejvíce kusů tohoto zboží a na všechny uzavře derivát na jejich prodej za 3000 Kč. Realizoval tak „\"časovou arbitráž\"“ – využil rozdílu ceny na spotovém trhu (2000 Kč) a na termínovém trhu (3000 Kč).\n\nV případě derivátů je jejich cena stanovena právě s ohledem na to, aby nebylo možno provádět takovouto časovou arbitráž. Cena derivátů je samozřejmě utvářena nabídkou a poptávkou, ale vždy se bude pohybovat v mezích nedovolujících arbitráž, jinak bude právě působením arbitražérů do těchto mezí brzy vrácena.\n\n"}
{"id": "224308", "url": "https://cs.wikipedia.org/wiki?curid=224308", "title": "Tatra 87", "text": "Tatra 87\n\nTatra 87 je automobil vyšší třídy vyráběný československou automobilkou Tatra v letech 1937 až 1950. Jde o luxusní aerodynamický automobil, následníka modelu T 77 A. Své kvality prokázala Tatra 87 v letech 1947–1950, kdy s tímto vozem stříbrné barvy podnikli Jiří Hanzelka a Miroslav Zikmund cestu do Afriky a Jižní Ameriky. Podle amerického listu The New York Times je sběratelským autem roku 2010, když porazila silnou konkurenci 651 vozů.\n\nV roce 1936 byly vyrobeny první dva prototypy T 87 pro zkoušky a v roce 1937 dalších pět vozů ověřovací série. Tatra 87 byla oficiálně představena v roce 1937. Od roku 1938 se již T 87 vyráběla sériově. V roce 1940 byly vyrobeny i dva kabriolety pro případné použití v armádě. Po válce pokračovala sériová výroba T 87 s drobnými změnami na karoserii až do roku 1950. V roce 1948 byla zmodernizována přední část karoserie, do většího vyklenutí v blatnících byly zapuštěny světlomety až po úroveň krycího skla. Vozy dostaly nové nárazníky, které s karosérií tvořily kompaktnější celek. Standardně měl tento model i odsouvací díl střechy nad předními sedadly.\n\nV této úpravě se vůz dodával až do roku 1950 a to pouze pro potřebu státních a stranických orgánů.\n\nOproti svému předchůdci byl nový vůz výrazně lehčí (o 330 kg), objem motoru byl naproti tomu zvýšen, výsledkem byla vyšší maximální rychlost i zrychlení. Typ 87 byl také kratší a užší s kratším rozvorem. Hmotnost se podařilo snížit zejména použitím lehkých materiálů a slitin (blok motoru a převodovky i některé další díly byly odlity z Elektronu, extrémně lehké slitiny hořčíku). Oproti předchůdci měla T 87 zlepšené také chlazení oleje, motor byl vybaven plnoprůtokovým filtrem oleje, náporovým chladičem oleje a dvojitým spádovým karburátorem. Motor byl uložen pod aerodynamicky ještě vylepšenou zadní kapotou se stabilizační plochou ve tvaru ploutve.\n\nMaximální rychlostí 160 km/h se Tatra 87 řadila mezi nejrychlejší vyráběné vozy své doby. Konkurenční vozy této třídy však používaly motory s téměř dvojnásobným objemem a spotřebou okolo 20 litrů paliva. Tatra 87 měla díky aerodynamickému tvaru spotřebu jen 12,5 litru.\n\nCelkem bylo za třináct let (s přerušením výroby v důsledku druhé světové války) vyrobeno 3 023 vozů tohoto typu. Pokračovatelem T 87 byl modernější vůz T 603, z toho 1 371 do roku 1945, zbylých 1 652 vozů po roce 1946. V roce 1948 bylo vyrobeno nejvíce vozů, okolo 700. Model byl také úspěšně exportován, například do Maďarska, Rumunska, SSSR, Belgie, Německa, Rakouska, Francie, Švédska, Jihoafrické republiky, Egypta, Argentiny nebo dokonce i Austrálie.\n\nV období let 1950 až 1953 byly některé vozy T 87 osazeny novým motorem T 603 A, používaným později v „šestsettrojkách“. Motor poskytoval vozu dostatečný výkon k vyvinutí maximální rychlosti téměř 170 km/h. Tyto vozy nesly označení \"Tatra 87-603\".\n\nMezi majiteli vozů bylo mnoho známých osobností:\n\nTyp 87 modely 1937 – 50\n\nTyp 87-603 model 1950\n\n\n\n"}
{"id": "224309", "url": "https://cs.wikipedia.org/wiki?curid=224309", "title": "Seznam mírových operací OSN", "text": "Seznam mírových operací OSN\n"}
{"id": "224311", "url": "https://cs.wikipedia.org/wiki?curid=224311", "title": "Belinda", "text": "Belinda\n\nBelinda je ženské křestní jméno germánského původu. Je odvozeno ze staroněmeckého jména \"Betlindis\", jehož význam není jasný. Jedná se o složené jméno, jehož druhá část znamená „zmije“.\n\nPodle maďarského kalendáře má svátek 13. srpna.\n\n\n"}
{"id": "224315", "url": "https://cs.wikipedia.org/wiki?curid=224315", "title": "Bandové", "text": "Bandové\n\nNázev Bandové může označovat:\n\n"}
{"id": "224316", "url": "https://cs.wikipedia.org/wiki?curid=224316", "title": "Osnabrück", "text": "Osnabrück\n\nOsnabrück je německé město ve spolkové zemi Dolní Sasko s více než 164 000 obyvateli.\n\nOsnabrück byl založen Karlem Velikým v roce 780 jako sídlo arcibiskupa. Název Osnabrück vznikl buďto ze spojení slova \"Ossen\" (Ochse/vůl) a \"Brügge\" (Brücke/most), nebo podle řeky Hase (Asena).\n\nV roce 804 založil Karel Veliký Carolinum, jedno z nejstarších gymnázií. Listina, která to dokládá, je však možná falešná.\n\nMezi lety 1561 a 1639 probíhalo v Osnabrücku veliké pronásledování čarodějnic. Za starosty Hammachera (1565–1588) bylo kvůli tomu 163 žen popraveno, většinou upálením. Starosta Dr. Pelster (1636–1639) nechal popravit více než 40 žen. Celý proces s čarodějnicemi měl za následek smrt 276 žen a dvou mužů.\n\nV roce 1570 žilo v Osnabrücku asi 7 500 obyvatel. V roce 1575 zasáhl Osnabrück mor, při kterém okolo 75 % obyvatel zemřelo. Počet obyvatel se v následujících letech dále snižoval, a to díky epidemiím, požárům, hladomoru a válkám.\n\nDíky industrializaci a také příchodem železnice se počet obyvatel Osnabrücku opět zvýšil. V roce 1780 to bylo přes 6 000 a roku 1823 se počet obyvatel blížil k 11 000. V roce 1900 to již bylo více než 50 000 obyvatel. Do roku 1833 se jedná pouze o odhady, od roku 1833 se již počet obyvatel zaznamenával.\n\nRoku 1632 byla v Osnabrücku založena jezuitská univerzita (z gymnázia Carolinum).\n\n24. října 1648 byl v Osnabrücku a v Münsteru uzavřen vestfálský mír.\n\nV roce 1806 patřil Osnabrück na krátký čas k pruskému království. V roce 1807 přešlo město ke království vestfálskému, v prosinci roku 1810 k francouzskému císařství. Roku 1815 se město stalo částí Hannoveru, roku 1866 přešlo k pruskému království.\n\nRoku 1907 byla postavena stará synagoga, která byla však roku 1938 spálena (nová synagoga byla postavena roku 1967).\n\nV roce 1914 byla k Osnabrücku připojena obec Schinkel. Roku 1940 byla k Osnabrücku připojena obec Haste. Počet obyvatel přitom překročil 100 000 a Osnabrück se stal velkoměstem.\n\nBěhem druhé světové války byl Osnabrück cílem 79 náletů. Bylo zničeno mnoho historických budov, poškozeno bylo více než 65 % města. Historická část města byla zničena prakticky celá.\n\nV roce 1970 byla k Osnabrücku připojena obec Sutthausen, roku 1972 to byly obce Atter, Pye, Lüstringen, Gretesch, Darum, Voxtrup, Nahne a Hel.\n\nV roce 1995 byl zaznamenán historicky nejvyšší počet obyvatel, a to 168 618. Na konci února 2006 žilo v Osnabrücku 164 695 lidí.\n\nRadnice – její stavba trvala 25 let, dokončena byla v roce 1512. Styl stavby je pozdně gotický. V roce 1648 byl na radnici uzavřen vestfálský mír. Je zde k nahlédnutí kopie listiny.\n\nZámek – pochází z druhé poloviny 17. století, postaven byl v barokním stylu. Za druhé světové války byl zničen, později znovu postaven. Od roku 1953 v něm byla vysoká škola pedagogická, od roku 1974 je zde sídlo univerzity Osnabrück.\n\n\nMěsto řídila již od 14. století rada, které předsedal starosta.\n\nOd roku 1946 je do čela města volen primátor.\n\nOd roku 2001 sestává rada města z 50 členů. Při komunálních volbách 10. září 2006 byla rada takto rozdělena: CDU 19 křesel, SPD 18, Zelení 6, FDP 5, Osnabrücker Linke 1 a UWG 1 křeslo.\n\nMezi lety 1991 a 2006 byl starostou Hans-Jürgen Fip, od roku 2006 je primátorem Boris Pistorius (SPD).\n\nVe znaku města Osnabrück je černé kolo s šesti paprsky. Kolo jako znak můžeme vidět již na pečetích ze 13. století. U kola býval vyobrazován ještě svatý Petr. Původně bylo kolo červené, od roku 1496 je černé.\n\nV Osnabrücku se nachází letiště Osnabrück-Atterheide a asi 35 km od centra mezinárodní leitště Münster-Osnabrück.\n\nTramvaj byla v Osnabrücku zavedena roku 1906. Po druhé světové válce byl zaveden trolejbus, který byl však roku 1968 zrušen.\n\nV Osnabrücku vychází deník Neue Osnabrücker Zeitung. Každý týden vychází Osnabrücker Sonntagszeitung a Osnabrücker Nachrichten. Měsíčník je der Insider Osnabrück, die Straßenzeitung Abseits a die Stadtblatt.\n\nVe městě sídlí regionální studio Norddeutscher Rundfunk, které vytváří programy pro rozhlas i televizi.\n\nVe městě se nachází několik divadel (např. Theater Osnabrück, amatérská divadla, Figurentheater, Plattdeutsche Spielgemeinschaft Voxtrup), dále jsou zde kina (Filmtheater Hasetor, Cinema Arthouse, CineStar Filmpalast, UFA-Filmpassage) a muzea (Domschatzkammer, Erich-Maria-Remarque-Friedenszentrum, Felix-Nussbaum-Haus, Kulturgeschichtliches Museum, Kunsthalle Dominikanerkirche, Museum am Schölerberg, Museum Industriekultur ).\nZ Osnabrücku také pochází black metalová skupina Secrets of the Moon.\n\nOsnabrück se dělí na 23 městských částí:\n\n\n"}
{"id": "224319", "url": "https://cs.wikipedia.org/wiki?curid=224319", "title": "Josef Král (rozcestník)", "text": "Josef Král (rozcestník)\n\nJméno a příjmení Josef Král nosí více osob:\n\n"}
{"id": "224322", "url": "https://cs.wikipedia.org/wiki?curid=224322", "title": "Gyneceum", "text": "Gyneceum\n\nSlovo Gyneceum může mít více významů:\n\n"}
{"id": "224326", "url": "https://cs.wikipedia.org/wiki?curid=224326", "title": "Slovenské národní divadlo", "text": "Slovenské národní divadlo\n\nSlovenské národní divadlo (slovensky: \"Slovenské národné divadlo\") je jedna z nejvýznamnějších, tzv. erbovních kulturních institucí Slovenska. Své dějiny začalo psát krátce po vzniku první Československé republiky v roce 1920. Sídlí v Bratislavě. Nejstarší budova − tzv. historická budova SND − byla zprovozněna roku 1886 a jejími tvůrci jsou architekti Fellner a Helmer.\n\nSlovenské národní divadlo je divadlem repertoárového typu, proto je na jeho repertoáru je více inscenací.\n\nPo vzniku Československé republiky se pomalu začala zhmotňovat myšlenka profesionálního slovenského divadla. V roce 1919 pověřili \"Družstvo SND\" založením Slovenského národního divadla. Družstvo SND uzavřelo smlouvu s ředitelem Východočeské společnosti Bedřichem Jeřábkem. Byl to právě jeho operní a činoherní soubor, který v roce 1920 začal provozovat všechny tři soubory SND v budově bývalého Městského divadla.\n\nOpera Slovenského národního divadla začala svoji činnost 1. března 1920 inscenací opery \"Hubička\" českého skladatele Bedřicha Smetany. O den později činoherní soubor uvedl hru Aloise a Viléma Mrštíkových \"Maryša\". Balet Slovenského národního divadla debutoval inscenací baletu \"Coppelia\" od Léa Delibese 19. května 1920.\n\nPrvní představení ve slovenském jazyce se uskutečnilo až v květnu 1920 uvedením jednoaktovek Jozefa Gregora Tajovského − \"Hriech\" a \"V službe\".\n\nPřevážná část repertoáru byla uváděna v češtině, protože nebylo dost slovenských her, překladů, herců ani zpěváků. První slovenští profesionální herci, Andrej Bagar, Ján Borodáč a Oľga Borodáčová-Országhová, Jozef Kello a Gašpar Arbét, vytvořili jádro \"Propagačného činoherného súboru SND.\" Tomuto souboru se říkalo i \"Marška\", z německého slova \"Marschkompanie\" (pochodující četa). V letech 1921−1922 vykonával zájezdovou činnost po Slovensku a hrál slovensky.\n\nDnešní Slovenské národní divadlo je tzv. divadlo veřejné služby. Je tvořeno třemi složkami se stálým profesionálním souborem: Činohra, Opera a Balet. Soubory SND hrály v třech divadelních budovách − soubor Činohry hrál v budově Divadla Pavla Országha Hviezdoslava na Laurinské ulici a na Malé scéně Slovenského národního divadla. Opera a balet sídlily v historické budově SND na Hviezdoslavově náměstí. V první čtvrtletí 2007 se SND přestěhovalo do nové budovy na Pribinově ulici č. 17, ve které pod jednou střechou (od 14. dubna 2007) hrají všechny tři soubory ve třech divadelních prostorech − operním a baletním sále, činoherním sále a v experimentálním studiu. Tyto tři divadelní prostory poskytují dohromady přibližně 1700 míst pro diváky. Kromě nové budovy bude SND dál používat i historickou budovu, kde bude střídavě účinkovat opera, balet ale i činohra.\n\n\n"}
{"id": "224330", "url": "https://cs.wikipedia.org/wiki?curid=224330", "title": "Jiří Sobotka (sochař)", "text": "Jiří Sobotka (sochař)\n\nJiří Sobotka (narozen 3. prosince 1955 v Brně) je český sochař, jehož dílo navazuje na tvorbu skupiny umělců okolo Roye Lichtensteina, Andyho Warhola a Claese Oldenburga v době vrcholící moderny v USA. Od začátku 80. let začal, jako čerstvý absolvent Akademie výtvarných umění v Praze, vystavovat a účastnit se mezinárodních sympozií v České republice i zahraničí. V jeho tvorbě se prolínají různé směry moderního výtvarného umění, zejména pop art. Je členem uměleckého sdružení TT klub výtvarných umělců a teoretiků.\n\nPro ranou tvorbu Jiřího Sobotky jsou typickým motivem všední předměty našeho každodenního života, zvětšené do nadživotní velikosti. V 80. letech je to zejména automobil, často doprovázaný lidskou figurou. Později autor symbol automobilu a člověka opouští, což je nejvíce patrné z účasti Jiřího Sobotky na kolektivní výstavě s bezpříznakovým názvem „8“ v pavilónu Morava na brněnském výstavišti, a následující díla se nesou v duchu náznaků, dvojsmyslů, ironických povzdechů.\n\nSamostatná výstava v prostoru Galerie J. Krále v Domě umění města Brna v roce 1991 představuje kolekci soch a reliéfů, jejichž tématem jsou existenciálně pojímaná symbolická sdělení, ztělesněná např. v klečícím torzu mužské postavy nazvané Něco s osudem (1990). Od symbolických soch z přelomu 80. a 90. let vede cesta k dosud neukončenému cyklu, v němž autor pracuje s motivem tuby od barvy, krému či zubní pasty. Pop-artová tuba různých tvarů a barev se během 90. let stává jedním z nejtypičtějších prvků tvorby Jiřího Sobotky.\n\nMezi první objekty na toto téma patří dva sarkofágy s ležícími postavami-tubami s názvem Anamnésis (1994). V roce 1992 vzniká šestidílná proměnlivá kompozice Tuba a pět předmětů, z níž je opět velmi výrazně cítit autorovo groteskní zaměření. Jeden z „předmětů“ má tvar srdce, jiný připomíná ruční granát. V roce 1997 motiv spojení velké a malé tuby symbolizuje klasickou kompozici Madony s dítětem. Všední předmět tu opět zastupuje lidskou postavu a s nadsázkou vypovídá o podstatných hodnotách a zejména o pocitech a vztazích.\n\nV 90. letech se sochař ještě jednou vrací k motivu automobilu, a to prostřednictvím jedné z prvních výstav uměleckého sdružení TT klub, kterou její autor a kurátor Igor Zhoř nazval Technika jako důvod a mýtus. Zde je Jiří Sobotka zastoupen společně s dalšími umělci, kteří se technicistní tematikou dlouhodobě zabývají. Právě díky této výstavě se autor po několikaleté odmlce vrací k tématu dopravního prostředku. Instalace Arkádia (1991) významově značně přesáhla dosavadní horizont tématu člověk a automobil. Instalaci dominuje velké automobilové „torzo“, jež leží na podlaze jako sarkofág, jako určitá schránka s vážným poselstvím. A na zdi v pozadí jsou dva proudy „pochodujících“ menších automobilových skeletů.\n\nV roce 1998 se Jiří Sobotka účastní výtvarného sympozia v prostoru brněnské přehrady s názvem II. Brněnský plenér, které navazuje na první plenér, pořádaný dynamickou a početnou skupinou mladých umělců v roce 1983. Po 15 letech pracuje Jiří Sobotka se dřevem na jednom z břehů vodní nádrže a výsledkem jeho účasti na této akci je pětimetrová socha s názvem Ohryzkovník. Jejím základem se stal sloup ve tvaru okousaného torza jablka, který je čtyřikrát zopakován. Z nadživotního zvětšení a sériového zmnožení „obyčejné věci“ je opět cítit Lichtensteinův a Warholův postup, který s postmoderní lehkostí vstupuje do letního světa polehávání na pláži a mlsání osvěžujícího ovoce. Motivy přírody vstupují do umělcovy tvorby také na výstavě Opakované příběhy, pro kterou vybrala autorka projektu Kaliopi Chamonikola jeho zvětšené bílé sochy přírodnin jako partnerské dílo k raně baroknímu Zátiší s ovocem Jana van Kessela.\n\nV roce 1999 Jiří Sobotka společně s někdejším kolegou ze studií Tomášem Lahodou realizuje projekt Ikebama. Tomáš Lahoda namaloval cyklus obrazů podle svých dětských kreseb a Jiří Sobotka podle těchto dvojrozměrných barevných obrazů vytvořil bílé trojrozměrné sochy. Téma interpretace se v sochařově tvorbě objevuje ještě jednou – v rámci druhé společné výstavy s Tomášem Lahodou, nazvané Senzi (2003). Jiří Sobotka představuje v galerii Ars za doprovodu Lahodových obrazů sochy, jejichž společným tématem jsou nadživotně zvětšené kosmetické předměty jako nádoba s pěnou ve spreji, dámská rtěnka, plastový obal od pleťového krému či tělového mléka. Tyto sochy, v jejichž názvech figuruje slůvko Arp, jsou inspirovány dílem Hanse Arpa, jehož fotografie Jiří Sobotka pomocí grafického softwaru digitálně upravil a zdeformoval, aby podle nich vytvořil trojrozměrné modely pro své sochy, které jsou jakýmsi hybridem mezi objekty Hanse Arpa a pop-artovými zvětšeninami kosmetických pomůcek. Fenomén interpretace podtrhuje jak část samotného jména autora předloh, tak vystavení malých modelů, podle nichž Jiří Sobotka vytvořil své sochy.\n\nVyužití počítače jako kreativního nástroje si Jiří Sobotka vyzkoušel již dříve, kdy téhož roku vytvořil skupinu velkých sytě červených objektů podivných tvarů, které pod názvem Modulato cantabile vystavil v Domě umění města Brna. Předlohou jednotlivých soch kolekce se autorovi stal dámský střevíc, který deformuje, aby z něj vymodeloval několik téměř abstraktních předmětů, jejichž společným jmenovatelem je koketní červená barva. Proces „zpěvně“ hravé modelace Jiří Sobotka ostatně naznačuje již hravě formulovaným názvem.\n\nUmělcův kladný vztah k moderním technologiím je značně citelný z o dva roky staršího projektu e-Matutinum, který v roce 2001 představil Jiří Sobotka v Galerii výtvarného umění v Ostravě. Podobně jako u někdejších automobilů i nyní je technicistní prvek zkoumán jako velmi závažný partner člověka. Zástupcem světa techniky je však tentokrát počítač. Instalaci, kterou tvoří devět počítačových myší, které byly zvětšeny do téměř dvoumetrové velikosti, doprovází zvuková stopa, díky které myši ožívají a vydávají každému důvěrně známý zvuk - kliknutí. Čtyři z devíti myší mají v sobě vestavěné reproduktory, z nichž se do prostoru linou zvuky klikání, které jsou prokládány „cvrlikáním“ a elektronickými šumy připojování počítačového modemu.\n\n\n\n\n\n\n\n\n"}
{"id": "224331", "url": "https://cs.wikipedia.org/wiki?curid=224331", "title": "Koncentrický hrad", "text": "Koncentrický hrad\n\nKoncentrický hrad (nebo také multiplexový hrad) je hrad uvnitř hradu, s dvěma nebo více prstenci hradeb a v některých případech bez centrálního donjonu. Obvykle jsou jeho vnější zdi také nejnižší a jejich výška se zvyšuje směrem k centru hradu. Zdi bývají vybaveny věžemi a bastiony a často mívají cimbuří. Brány hradu chrání barbakán.\n\nKoncentrické hrady se v Evropě poprvé objevily ve 14. století po křížových výpravách a byly navrhovány pro zvýšení obranného potenciálu hradu: obránci na vyšších zdech mohli vystřelovat šípy po útočnících přes obránce, kteří byli pod nimi na nižších hradbách, ti zatím podporovaní svými soukmenovci nahoře mohli porazit nepřítele v první linii.\n\nKřižácký hrad Krak des Chevaliers v Sýrii, či hrad Beaumaris ve Walesu jsou excelentními příklady tohoto typu opevnění.\n\nZ hlediska vývoje je koncentrický hrad dalším stupněm donjonu a existoval zároveň s lineárními hrady, které inklinovaly k tomu být budovány v prostředí, které neumožňovalo vystavění koncentrického hradu.\n\n"}
{"id": "224332", "url": "https://cs.wikipedia.org/wiki?curid=224332", "title": "Moričika Čósokabe", "text": "Moričika Čósokabe\n\nMoričika Čósokabe (: 長宗我部盛親, \"Čósokabe Moričika\"; 1575 - 11. června 1615) byl japonský samuraj období Azuči-Momojama a počátku období Edo. Jeho otcem byl Motočika Čósokabe. Byl vládcem provincie Tosa, ale po bitvě u Sekigahary mu jeho léno Iejasu Tokugawa odejmul. Po porážce při Obléhání Ósaky byl 11. června 1615 se svými syny odsouzen a sťat.\n\n\n"}
{"id": "224334", "url": "https://cs.wikipedia.org/wiki?curid=224334", "title": "Josef Král (závodník)", "text": "Josef Král (závodník)\n\nJosef Král (* 15. června 1990 Dvůr Králové nad Labem) je český automobilový závodník. V letech 2010 až 2012 jezdil v závodech GP2 Series.\n\nTouha po závodění se u Josefa Krále začala projevovat ještě před 8. narozeninami. Nedlouho po nich se začal úspěšně umísťovat i na závodech motokár a do 14 let získal řadu ocenění a třikrát titul Mistra České republiky. Studoval na soukromé obchodní akademii a přitom se snažil prosadit v závodech Národní Formule 1400. V roce 2005 jako člen týmu Mičánek Motorsport dojel v konečném pořadí na 3. místě. Tím si zajistil angažmá na další sezonu. Během ní se stal prvním Čechem, který se v juniorské formuli BMW dostal do programu značky BMW pro výchovu mladých talentů. Během světového finále ve španělské Valencii dojel druhý. Výsledky však byly anulovány a Josef Král diskvalifikován. Následující rok se přesunul do Velké Británie, kde s týmem Raikkonen Robertson Racing navázal na svou dosavadní dráhu pilota v šampionátu Formula BMW UK. Přes technické potíže skončil celkově na 2. místě. Stal se prvním Čechem, který se v juniorské formuli prosadil.\n\nV roce 2008 poprvé usedl do monopostu v seriálu závodů International Formula Master. Spolu s britským týmem JVA se mu podařilo dojet celkově šestý. V další sezoně po přechodu k italskému týmu JD Motorsport skončil celkově třetí. Suverénní vítězství na Hungaroringu pro něj bylo klíčové. \n\nV roce 2010 se přestěhoval do Prahy, kde žije a studoval Vysokou školu finanční a správní. Podepsal spolupráci s týmem Supernova Racing. Při krátkém závodě ve Valencii však utrpěl zlomeninu dvou hrudních obratlů. Následkem dlouhého léčení stihl jen poslední závod v Abú Dhabí, kde si ale jeho jízdního stylu a výkonu všimlo vedení týmu HRT F1 Team a nabídlo mu možnost testovat vůz F1. Na místní trati byl rychlejší než stávající závodní jezdci. Rok nato na úspěchy navázal v týmu Christiana Hornera Arden International a v barvách britské stáje dojel na 2. místě v Monaku a na 3. v belgickém Spa-Francorchamps.\n\nV roce 2012 objížděl světové okruhy s týmem Barwa Addax, ale téměř z každého závodu odstoupil kvůli poruše monopostu. Převratný výsledek se mu podařilo zajet na oblíbené trati ve Spa-Francorchamps, kde jako první Čech vyhrál závod formule GP2. Rok 2013 se však změnil v pátrání po sponzorech a silných partnerech, kteří garantují vstup do královské kategorie formule 1. Smlouvu se zatím nepodařilo uzavřít, Josef se ale dál účastní závodů, např. závodu v Brně v rámci seriálu Auto GP.\n\n"}
{"id": "224337", "url": "https://cs.wikipedia.org/wiki?curid=224337", "title": "Systém regulace prokluzu kol", "text": "Systém regulace prokluzu kol\n\nSystém regulace prokluzu kol, běžně označovaný zkratkou ASR (z anglicky ), je v automobilní technice dodatečné zařízení v hnací soustavě, které zabraňuje protáčení hnacích kol, a to ve všech rychlostech. Tím zajišťuje stabilitu a ovladatelnost při akceleraci. Je rozšířením systému ABS.\n\nObdobná zařízení k zamezení prokluzu kol se užívají u hnacích kolejových vozidel, kde se pro ně užívá termín skluzová ochrana.\n\nPři sešlápnutí pedálu se zvýší výkon motoru a kola začnou přenášet vysoký kroutící moment na vozovku. Pokud je dostatečná adheze a zatížení nápravy, vozidlo začne zrychlovat. Pokud ale přenášený kroutící moment vyšší, než jaký je kolo schopné přenést na vozovku, kolo začne prokluzovat. Tím dochází ke zbytečnému opotřebení pneumatik. Navíc pokud se toto stane pouze na jedné straně vozidla tak vozidlo začne i zatáčet. V tento okamžik začne pracovat systém ASR a sníží kroutící moment přenášený na kola tak, aby se přestala protáčet a vozidlo eventuálně získalo zpět i směrovou stabilitu, ale aby se přitom přenesl co největší kroutící moment. Ke snížení může dojít třemi způsoby:\n\n\nSystémem ASR je vybavena drtivá většina moderních automobilů, protože systém ASR se počítá do prvků aktivní bezpečnosti.\n\nVšechna vozidla vybavená tímto systémem mají na přístrojové desce oranžovou kontrolku (u některých automobilů je kontrolka společná s kontrolkou ESP) indikující stav systému. Při otočení klíčku do polohy „I“ by se měla kontrolka na krátkou chvíli rozsvítit a poté opět zhasnout. Během toho dojde k automatické diagnostice systému. Pokud se na systému objeví závada, nebo řidič systém ručně vypne, kontrolka se rozsvítí a upozorňuje tak na skutečnost, že systém je vyřazen z provozu a řidič se na něj nemůže spoléhat.\n\nDalším rozšířením ABS a ASR je systém ESP, který pomáhá stabilizovat automobil pomoci přibrzděním některého z kol například při rychlém průjezdu zatáčkou.\n\n"}
{"id": "224338", "url": "https://cs.wikipedia.org/wiki?curid=224338", "title": "Belknap County", "text": "Belknap County\n\nBelknap County je okres amerického státu New Hampshire založený v roce 1840 oddělením části od okresů Merrimack a Strafford.\n\nJeho sousedním okresem na severu je Carroll, Strafford na východě, Merrimack na jihozápadě a Grafton na severozápadě.\n\nSprávním sídlem je město Laconia s 10 060 obyvateli v roce 2005.\n\nPočet obyvatel: 61 562 (v roce 2006), 56 325 (v roce 2000),\nPodíl žen: 50,9 %\n"}
{"id": "224351", "url": "https://cs.wikipedia.org/wiki?curid=224351", "title": "Tatra 77", "text": "Tatra 77\n\nTatra 77 je automobil vyšší třídy vyráběný československou automobilkou Tatra mezi lety 1934–1938 ve dvou sériích. T 77 je prvním sériově vyráběným vozem s aerodynamickou karosérií. Za čtyři roky bylo celkem vyrobeno 255 kusů obou typů. Jejím následníkem byl od roku 1936 dva roky paralelně vyráběný modernější a rychlejší typ Tatra 87.\n\nV roce 1931 začala Tatra, po pokusech s prototypem malého automobilu s motorem vzadu označeným jako Tatra V 570, s vývojem nového velkého a luxusního vozu s aerodynamickou karosérií. Vývoj probíhal za přísného utajení. Tak vznikl druhý prototyp V 570 (1933) s opravdu proudnicovou karosérií. Z něj odvozený prototyp vozu T 77 byl prvním automobilem, jehož aerodynamické vlastnosti se optimalizovaly a testovaly v aerodynamickém tunelu, do té doby používaném pro vývoj a testy letadel a vzducholodí. Duchovními otci pokrokové řady vozů Tatra byli Hans Ledwinka jako šéfkonstruktér a inženýr Erich Übelacker odpovědný za karosérii. Návrh karoserie vycházel i z nápadů a znalostí švýcarského aerodynamika maďarského původu Paula Jaraye.\n\nTatra 77 byla poprvé představena 5. března 1934 na karlovarské silnici, 8. března na berlínském autosalonu a na podzim 1934 na autosalonu v Paříži. Její uvedení i zde způsobilo senzaci. Už během března 1934 tak začala éra sériové výroby automobilů Tatra s aerodynamickou karosérií, vzduchem chlazenými motory uloženými vzadu a výkyvnými poloosami. T 77 byla také prvním automobilem firmy s celoocelovou polosamonosnou karosérií. Motor byl umístěn dozadu přímo k hnané nápravě, čímž odpadl obvyklý středový tunel pro centrální rouru a výfukové potrubí. Tím také došlo ke snížení hmotnosti, což bylo jedním z cílů konstruktérů, mimoto podvozek tak mohl být velmi plochý.\n\nSoučinitel odporu T 77 měl hodnotu 0,36. To umožňovalo vozu lehce dosáhnout a udržet maximální rychlost 145 kilometrů za hodinu, a to s motorem o výkonu „pouhých“ 44 kW, když běžné vozy té doby k tomuto potřebovaly motor o výkonu přes 75 kW.\n\nCharakteristickým znakem T 77 byla také záď zvolna splývající až do úrovně podlahy. Byla rozdělena svislou centrální plochou, která byla u různých typů různě velká a měla vyrovnávat účinek bočního větru na vůz s lehkou přídí. Vůz byl poháněn vzduchem chlazeným osmiválcovým motorem uspořádaným do V s rozvodem OHC. Ten při objemu 2969 cm³ dával výkon 60 koní (44 kW) a umožňoval 1700 kilogramů těžkému vozu vyvinout maximální rychlost 145 km/h. Do roku 1935 bylo vyrobeno 101 kusů typu T 77.\n\nV roce 1935 byl vyvinut zdokonalený typ T 77 A. Tato přepracovaná verze používala motor s objemem 3378 cm³ o výkonu 75 koní (55 kW), součinitel odporu byl snížen na hodnotu 0,21 (ve své době nejnižší koeficient). Rozvor byl prodloužen o 10 centimetrů, čímž se zlepšily jízdní vlastnosti. Zvýšila se i maximální rychlost na hodnotu přes 150 km/h. Opticky je typ 77 A lehce rozeznatelný – poprvé byl u vozu Tatra použit třetí přední světlomet – umístěný uprostřed. I když byl v roce 1936 představen následující typ T 87, výroba T 77 A pokračovala díky neustávajícímu zájmu a tak bylo do roku 1938 vyrobeno celkem 154 kusů.\n\nCelkově bylo vozů T 77 a T 77 A ve všech provedeních vyrobeno 255 kusů (nepočítaje prototypy), přičemž díky přáním a požadavkům zákazníků a ruční výrobě byly všechny vozy v detailech odlišné.\n\nTyp 77 modely 1934–1935\n\nTyp 77 A modely 1935–38\n\n\n"}
{"id": "224357", "url": "https://cs.wikipedia.org/wiki?curid=224357", "title": "Gutenbergova bible", "text": "Gutenbergova bible\n\nGutenbergova bible byla první vytištěnou knihou, jež byla vydána v Mohuči v letech 1454–1455. Jejími vydavateli byli Johann Gutenberg, Johann Fust a Peter Schoeffer. Tisk bible začal na začátku padesátých let 15. stol., pravděpodobně v roce 1452.\n\nJedná se o první knihu, která byla vytištěna pomocí knihtiskařského stroje. Dnes je známo celkem 51 jejích kopií, z nichž 12 bylo vytištěno na pergamen a 39 na papír. 20 kopií se dochovalo ve výborném stavu. Jednalo se o takzvaný prvotisk, inkunábuli. Některé verze mají na stránce 42 řádků a jiné mají 36 řádků. Kniha byla napsána latinsky.\n\nTzv. 42řádková bible o 1282 stranách byla vytištěna v nákladu 180 exemplářů, z toho 30 luxusnějších na pergamenu, ostatní na papíru. Ač jde o první velké dílo knihtisku, je technicky dokonalé, s harmonickou sazbou, zarovnanými pravými okraji sloupců a stejnoměrně sytou černí tisku.\n\nV Britské knihovně se nachází ve dvou exemplářích, jednom na papíru a jednom na pergamenu. Jiná kopie se nachází například v americké Knihovně Kongresu.\n\nAž do počátku 19. století byl jeden z dochovaných exemplářů na pergamenu součástí empírové knihovny v Nostickém paláci na Malé Straně, kde dnes sídlí Ministerstvo kultury ČR. Za nejasných okolností se tehdy ztratil a dnes jej drží Huntington Library v kalifornském San Marinu, kterou založil železniční magnát a sběratel Henry E. Huntington. Jediným známým Gutenbergovým tiskem chovaným na českém území byl do roku 2005 (kdy byly nalezeny tištěné formuláře odpustkových listů) jeden list z Gutenbergovy Bible, který získala dnešní Národní knihovna po 2. světové válce (sign. 39 B 54). \n\n"}
{"id": "224360", "url": "https://cs.wikipedia.org/wiki?curid=224360", "title": "Ratibořice (Jaroměřice nad Rokytnou)", "text": "Ratibořice (Jaroměřice nad Rokytnou)\n\nRatibořice (2. pád \"do Ratibořic\", 6. pád \"v Ratibořicích\"; něm. ) jsou vesnice, místní část Jaroměřic nad Rokytnou. Název značí „ves lidí Ratiborových“. Ve vesnici žije obyvatel. Nedaleko obce bylo vybráno v lokalitě Na Skalním místo pro možný sklad vyhořelého jaderného paliva, okolní obce s tímto nesouhlasí. Lokalita byla vytipována SÚRAO z oblasti o ploše kolem 40 km a byla zařazena do užšího výběru. V březnu 2018 proběhly protesty proti průzkumům hlubinného úložiště jaderného odpadu na pozemcích u obce. Lokalitu odmítl i starosta města Jaroměřice nad Rokytnou, pod kterou vesnice spadá.\n\nZastavěné území místní části Ratibořice je od místní části Jaroměřice nad Rokytnou vzdáleno více než 3,5 km po silnici III/4014. Na silnici č. II/360 jsou u Výčap napojeny bezmála dvoukilometrovou částí téže silnice č. III/4014. Spojení s Boňovem zajišťuje silnice č. III/4015.\n\nRatibořice se rozkládají v nadmořské výšce 460 až 480 m n. m; jejich povrch stoupá od jihozápadu k severovýchodu. V lese východně od Ratibořic pramení potok, který protéká jižně od osady a své vody odevzdává Štěpánovickému potoku asi 600 m před Štěpánovicemi. Ratibořice leží téměř uprostřed trojúhelníku vymezeného trojicí kopců: kopcem o výšce 465 m na jihozápadě u soutoku Ratibořického potoka se Štěpánovickým potokem, taktéž zalesněným kopcem s kótou 504 m severně od osady a na východě se zalesněným kopcem o nejvyšší výšce 523 m n. m.\n\nPrvní zmínky o Ratibořicích jsou datovány rokem 1348, avšak i jejich území bylo osídleno již v mladší době kamenné, což dokládají archeologické nálezy (střepy moravské malované keramiky); jednou z archeologických lokalit je lokalita \"Proklaky\".\n\nVládcem obce byl vladycký rod (1351 Ctibor z Ratibořic). V obci byla tvrz. Od 15. století ji spolu s obcí držely různé vladycké rody z okolí (1408–1416 Kryštof z Ratibořic, 1447–1465 Jindřich z Hrochova). Od 60. let 17. stol. seděli v obci Rechenberkové. Adam a Arnošt z Recheberka přeměnili po roce 1660 tvrz na barokní zámek (v 19. stol. v něm zřízeny byty). V roce 1696 už ves náležela k lesonickému panství.\n\nV roce 1843 se uvádí počet obyvatel 275, k roku 1850 pak 258 obyvatel.\n\nNa postavení kaple na návsi proběhla obecní sbírka (1928), téhož roku byl postaven pomník padlým. Boží muka za obcí směrem k Lipníku jsou z 18. století.\n\nRatibořice byly elektrifikovány v roce 1930 Západomoravskými elektrárnami (ZME).\n\nDne 30. ledna 2019 v Ratibořicích shořela kachní farma, škoda dosáhla 4 milionů Kč, zahynulo celkem 6,5 tisíce kachen.\n\n\n\n"}
{"id": "224361", "url": "https://cs.wikipedia.org/wiki?curid=224361", "title": "Fotosecese", "text": "Fotosecese\n\nFotosecese () byl spolek amerických fotografů založený v roce 1902. Spolek sdružoval 120 fotografů (členy byli např. Alvin Langdon Coburn, Frank Eugene, Gertrude Käsebierová, Edward Steichen, Alfred Stieglitz, Clarence White, Eva Watson-Schütze). Vedoucí osobností spolku byl Alfred Stieglitz, jehož výstavní síň \"Malé galerie Fotosecese\" (, rovněž známá jako \"Galerie 291\") a časopis \"Camera Work\" byly s Fotosecesí úzce spjaty. Spolek zanikl po deseti letech, kdy vyvrcholily názorové rozdíly klíčových členů na další směr vývoje umělecké fotografie.\n\nFotosecese ovlivnila vývoj umělecké fotografie v USA i v zahraničí. Nepřímo měla rovněž vliv na českou fotografii 20. a 30. let prostřednictvím Drahomíra Josefa Růžičky, jednoho ze zakladatelů spolku Pictorial Photographers of America hlásícího se k odkazu Fotosecese.\n\nSkupina měla vliv také na piktorialistický spolek Sydney Camera Circle, který založil australský fotograf Harold Cazneaux 28. listopadu 1916.\n\nSeznam členů Fotosecese, jak byl zveřejněn v \"Camera Work\", č. 3, červenec 1903\n\nFellows (Zakladatelé a rada)\n\n\nNásledující byli také zakládající členové, ale nebyli členové rady\n\n\nAssociates (přidružení členové)\n\n\nDalší fotografové byli uvedeni jako členové Fotosecese. Na rozdíl od „Fellows“ a „Associates“ nebyla dána definice toho, jakou funkci člen představoval. Všechny kategorie a úkoly vyplývající z členství byly dány samotným Stieglitzem.\n\n\n\n"}
{"id": "224365", "url": "https://cs.wikipedia.org/wiki?curid=224365", "title": "Hard dance", "text": "Hard dance\n\nHard dance je zastřešující výraz pro skupinu moderních elektronických tanečních žánrů, mezi ně patří Hard House, Nu-NRG, Hard-NRG, Hard Trance, Hardstyle, Jumpstyle a Freeform hardcore. Do této skupiny se často řadí také UK Hardcore a UK Techno. Tempo Hard dance je od 135 do 180 BPM.\n\n"}
{"id": "224373", "url": "https://cs.wikipedia.org/wiki?curid=224373", "title": "Tónický verš", "text": "Tónický verš\n\nTónický verš (také přízvučný verš) je verš, v němž záleží pouze na počtu přízvučných slabik na verš, přičemž počet nepřízvučných slabik i poloha přízvučných slabik ve verši jsou zcela lhostejné.\n\nTónický verš užívá stará ruská poezie (bohatýrské zpěvy, tzv. byliny - v Ohlasu písní ruských tento verš napodobil František Ladislav Čelakovský) - a stará germánská poezie (zde se jedná o tzv. aliterační verš), taktéž ho užívá hebrejská biblická poezie. V moderní poezii ho užíval Vladimir Vladimirovič Majakovskij a jeho epigoni (včetně několika českých). V české původní tvorbě využívali tónický verš například František Ladislav Čelakovský, Otakar Theer, Josef Kainar. \n\nTónický verš může, ale nemusí využívat rým (Majakovskij ho využívá, nicméně jinak příliš využíván není), většinou je ale nerýmovaný. Starogermánský verš využívá namísto rýmu aliteračních schémat (viz aliterační verš).\n\n\"Neslyší více mladý Iljuška\"\n\"kvílení, pláče drahé matičky,\"\n\nVzpomínám obrů\nz počátku věků,\nz nichž jsem se tehdy\nnarodila.\n\nHoj! Slyšme zpěv o slávě Dánů,\nvěhlasu vládců dávných věků…\n\nThen a mile of warm sea-scented beach;\nThree fields to cross till a farm appears;\nA tap at the pane, the quick sharp scratch\nAnd blue spurt of a lighted match,\nAnd a voice less loud, thro' its joys and fears,\nThan the two hearts beating each to each! \n\n"}
{"id": "224374", "url": "https://cs.wikipedia.org/wiki?curid=224374", "title": "Zino Davidoff", "text": "Zino Davidoff\n\nZino Davidoff (11. března 1906, Kyjev, Ruské impérium – 14. ledna 1994, Ženeva, Švýcarsko) byl švýcarský obchodník s tabákem, zakladatel světoznámé značky cigaret Davidoff.\n\nZino Davidoff se narodil v rodině obchodníka Hillela Davidova. Pro svůj židovský původ však byla rodina z Ruska vyhnána a usadila se ve švýcarské Ženevě. Zde se Zino Davidoff věnoval rodinnému obchodu. Ve dvaceti letech byl otcem vyslán do latinské Ameriky, kde získal cenné zkušenosti převážně v oblasti výroby kubánských doutníků.\n\n"}
{"id": "224381", "url": "https://cs.wikipedia.org/wiki?curid=224381", "title": "Sylabický verš", "text": "Sylabický verš\n\nSylabický verš (také slabičný verš) je verš, v němž je dán pouze počet slabik - tento verš nepracuje s přízvuky ani s délkou samohlásek. Téměř vždy sylabický verš také používá rým (nejčastěji sdružený, není to však pravidlem) a také cézury či diereze (tedy závazné mezislovní předěly v určitých částech verše). \n\nJe využíván například ve francouzské, španělské a polské poezii, typický je také pro japonskou poezii (i u nás jsou známé a používané japonské básně formou tanka a haiku). V češtině se někdy používá v překladech, někdy je ale i v překladech nahrazován sylabotónickým veršem (platí zejména pro překlady alexandrínu, verše původně sylabického, který ale má v české literatuře pevně zbudovanou tradici jako verš sylabotónický a na českého čtenáře znalého této formy v češtině by proto působil nezvykle, v překladech japonské poezie je ale sylabičnost zachovávána jako zvláštnost).\n\n\"Litwo! Ojczyzno moja! ty jesteś jak zdrowie.\"\n\"Ile cię trzeba cenić, ten tylko się dowie,\"\n\"Kto cię stracił. Dziś piękność twą w całej ozdobie\"\n\"Widzę i opisuję, bo tęsknię po tobie.\"\n\nPřepis:\n\n\"Litvo! Ojčizno moja! ty jesteš jak zdrovje.\"\n\"Ile čen třeba cenič, ten tylko šen dovje,\"\n\"Kto čen stračiu. Džiš pjenknošč tvon v cauej ozdobje\"\n\"Vidzen i opisujen, bo tenskňen po tobje.\"\n\nPřeklad (prózou, čistě orientační)\n\n\"Litvo, moje vlasti, jsi jako zdraví.\"\n\"Jak tě je nutno cenit se dozví jenom ten,\"\n\"kdo tě ztratil. Proto dnes tvoji nádhernost v plné kráse\"\n\"mohu vidět a popsat, protože se mi po tobě stýská.\"\n"}
{"id": "224382", "url": "https://cs.wikipedia.org/wiki?curid=224382", "title": "Daniel Pudil", "text": "Daniel Pudil\n\nDaniel Pudil (* 27. září 1985, Praha) je český fotbalový záložník či obránce a reprezentant, od června 2019 působící v mužstvu Fk Mladá Boleslav. Hraje na postu levého záložníka či obránce. Mimo ČR působil na klubové úrovni v Belgii, Španělsku, Itálii a Anglii.\n\nSvoji fotbalovou kariéru začal v pražské Spartě.\n\nV roce 2003 přestoupil do týmu FK Chmel Blšany, kde strávil jednu sezonu. Během této doby odehrál v lize 11 střetnutí, ve kterých vstřelil dvě branky.\n\nV létě 2004 zamířil do Slovanu Liberec, se kterým v ročníku 2005/06 dosáhl ligového primátu. Celkem v dresu Slovanu nastoupil k 70 ligovým utkání, dal šest gólů.\n\nV průběhu podzimní části sezony 2007/08 odešel na půl roku hostovat do Slavie Praha, která v prosinci 2007 uplatnila opci a hostování bylo prodlouženo do léta 2008. Na jaře 2008 s klubem získal mistrovský titul. Po skončení ročníku Slavia na hráče nevyužila předkupní právo na trvalý přestup a hráč se vrátil zpět do svého mateřského klubu. Za Slavii nastoupil v lize k 21 utkáním, ve kterých vsítil šest branek.\n\n1. července 2008 přestoupil za 1,5 mil. euro do belgického celku KRC Genk, kde strávil tři sezóny a v ročníku 2010/11 získal belgický titul mistra ligy. V Eerste klasse debutoval 17. srpna v zápase proti antverpskému klubu Beerschot AC. První branku v dresu Genku vstřelil 14. září 2008 v utkání proti domácímu SV Zulte-Waregem, když v 70. minutě zvyšoval na konečných 3:1 pro hosty. S Genkem dosáhl i na prvenství v belgickém fotbalovém poháru a Superpoháru. Za mužstvo odehrál 121 ligových zápasů a dal čtyři branky. \n\nV lednu 2012 podepsal kontrakt na 5,5 roku se španělským celkem Granada CF. Za Granadu nenastoupil k žádnému střetnutí v lize.\n\nPo přestupu do Granady byl vzápětí poslán na hostování do italského týmu AC Cesena. Celkem v dresu mužstvo odehrál sedm utkání, ve kterých se jednoukrát střelecky prosadil.\n\nPro sezónu 2012/13 se přesunul na hostování do anglického mužstva Watford FC, kde se setkal s českým spoluhráčem Matějem Vydrou. První gól za Watford vstřelil 1. ledna 2013 v domácím utkání proti Charltonu Athletic, když v 11. minutě otevíral skóre zápasu. Watford nakonec prohrál 3:4. V červenci 2013 do Watfordu přestoupil, podepsal smlouvu až do roku 2017.\n\nSezóna 2014/15 byla úspěšná, s týmem Watfordu slavil přímý postup do Premier League. Za klub nastoupil k 99 zápasům v lize, v nichž vstřelil tři góly.\n\nKoncem srpna 2015 před uzavírkou letních přestupů odešel na hostování do druholigového anglického Sheffieldu Wednesday. S celkem na jaře 2016 bojoval v play-off o postup do Premier league, ale Sheffield nakonec podlehl ve finále 0:1 Hull City FC. Před ročníkem 2016/17 do Wednesday natrvalo přestoupil.\n\nV červnu 2019 se vrátil zpět do Čech jako volný hráč po vypršení smlouvy v klubu Sheffield Wednesday FC. S klubem FK Mladá Boleslav podepsal dvouletý kontrakt. Velkou motivací byl boj o účast v Evropské lize, ovšem klub nepřešel ve 3. předkole přes Rumunský FCSB.\n\nDaniel Pudil nastoupil za některé mládežnické výběry České republiky. Bilance:\n\nS českou reprezentací do 21 let se zúčastnil Mistrovství Evropy v roce 2007, kde ČR skončila po zápasech s Anglií (0:0), Srbskem (prohra 0:1) a Itálií (prohra 1:3) se ziskem 1 bodu na poslední čtvrté příčce základní skupiny B.\n\nPrvní zápas v A-mužstvu české reprezentace absolvoval Pudil 7. února 2007 proti domácí Belgii, toto přátelské utkání český celek vyhrál 0:2. Daniel nastoupil do 2. poločasu.\n\nPrvní gól vstřelil ve svém třetím reprezentačním utkání 21. listopadu 2007 proti domácímu Kypru (výhra ČR 2:0), když se prosadil ve 12. minutě a vstřelil úvodní branku.\n\n14. května 2008 jej trenér Karel Brückner povolal do širšího kádru na EURO 2008, ale na šampionát jel místo něj nakonec Rudolf Skácel. Byl nominován rovněž pro EURO 2012 trenérem Michalem Bílkem, ale situace se opakovala, na závěrečný turnaj se dostal místo něj někdo jiný, tentokrát Vladimír Darida.\n\nDostal se až na EURO 2016 ve Francii, kam jej nominoval trenér Pavel Vrba. Zde odehrál jediný zápas, nastoupil na celé utkání v posledním střetnutí základní skupiny proti reprezentaci Turecka (prohra 0:2), Češi skončili v základní skupině D, kde se kromě Turků střetli také s Chorvatskem a Španělskem, s jedním bodem na čtvrtém místě tabulky, a do osmifinále nepostoupili.\n\nGóly Daniela Pudila za českou reprezentaci do 21 let\nGóly Daniela Pudila za A-mužstvo české reprezentace\n\nJe také členem týmu Real TOP Praha, v jehož dresu se zúčastňuje charitativních zápasů a akcí.\n\n"}
{"id": "224383", "url": "https://cs.wikipedia.org/wiki?curid=224383", "title": "Příložany", "text": "Příložany\n\nPříložany (2. pád \"do Příložan\", 6. pád \"v Příložanech\"; něm. ) jsou vesnice, místní část Jaroměřic nad Rokytnou. Ve vesnici žije obyvatel.\n\nZastavěné území místní části Příložany je od místní části Jaroměřice nad Rokytnou vzdáleno více asi 2,5 km, nejprve po krátké silnici č. III/15232 a poté po silnici č. II/152.\n\nPříložany se rozkládají v nadmořské výšce 450 až 460 m n. m. Uprostřed návsi je rybníček. Jeho odtékající vody mají své koryto směřující k jihozápadu směrem k \"Příložanskému potoku\". Příložanský potok pramení v lesích asi 2,5 km na východ od Příložan. Na své cestě k Příložanům protéká \"Příložanským rybníkem\" (o ploše necelého hektaru) a ještě dál po proudu rybníkem \"Janákem\" (asi 0,9 ha). Potok obtéká vrch \"Žabík\" (475 m n. m.) a dále na jihu se vlévá do větvící se říčky Rokytné. Další přítok Příložanského potoka sbírá své vody na úpatí \"Stříbrné hory\" (531 m) jihovýchodně od Příložan.\n\nPrvní zmínky o Příložanech jsou datovány rokem 1365; to byly v držení bítovských Lichtenburků. Od r. 1498 sdílely osud jaroměřického panství.\n\nV roce 1843 se uvádí počet obyvatel 319 v 50 domech, k roku 1850 pak 332 obyvatel.\n\nVlastní malotřídku měly Příložany v letech 1899–1963.\n\nZvonice na návsi pochází z druhé poloviny 19. stol. Starší je sousoší Anděla Strážce z roku 1760, které najdeme při silnici do Myslibořic a které bylo obnoveno v roce 2006.\n\nPříložany byly elektrifikovány v roce 1930 Západomoravskými elektrárnami (ZME).\n\n\n\n\n"}
{"id": "224384", "url": "https://cs.wikipedia.org/wiki?curid=224384", "title": "Časoměrný verš", "text": "Časoměrný verš\n\nČasoměrný verš (časomíra, řecky chronón taxis) je verš založený na střídání dlouhých a krátkých slabik podle určitého schématu.\n\nČasoměrný verš vychází z předpokladu, že doba trvání dlouhé slabiky se přibližně rovná době trvání dvou krátkých slabik (jedna doba, tedy délka jedné dlouhé či dvou krátkých slabik, se nazývá móra), pročež v určitých situacích dvě krátké slabiky mohou nahradit jednu dlouhou a naopak.\n\nV časoměrném verši se po vzoru latinské gramatiky za dlouhé slabiky považují i takové, u nichž po samohlásce následuje skupina souhlásek (například slabika \"ně\" ve slově \"někdy\" je tak dlouhá), a to i přes hranice slov a veršů (slabika \"kem\" ve spojení \"okem mým\"). Taková délka se nazývá délkou polohovou či délkou poziční (latinsky positione longa). Rovněž slabiky, které obsahují dvojhlásky, se pokládají automaticky za dlouhé. Slabiky, po nichž následuje spojení \"muta cum liquida\" (kombinace okluzivy a likvidy, např. \"li\" ve spojení \"kamkoli kráčíš\", po němž následuje skupina \"kr\") se pokládají za obojetné. \n\nČasoměrný verš se dá užít téměř výhradně v jazycích, u nichž se rozlišuje délka samohlásek, je tedy nevyužitelný například v polštině, která délku samohlásek nerozlišuje. Velkou výhodou při uplatnění časomíry je také melodický přízvuk, přesněji řečeno přízvuk jiný než dynamický, který zvukovou kvalitu verše narušuje.\n\nČasoměrný verš patrně vznikl ve staré řečtině, která je pro užití časoměrného verše téměř ideální, pod vlivem staré řečtiny byl užíván i v latině a pod jejím vlivem se (zejména v období renesance) užíval téměř ve všech evropských jazycích včetně češtiny, byť tyto jazyky se pro časoměrný verš příliš nehodily - především proto, že systém pozičních délek je poměrně složitý a při přednesu je obtížné veršovou formu sledovat, a bez pozičních délek je zase prakticky nemožné časoměrný verš vytvořit. V češtině se však časomíra používala až do 19. století (užívali ji Jan Kollár či Svatopluk Čech), později byla postupně nahrazena sylabotónickým veršem, který je pro češtinu vhodnější. Časoměrná prozódie se užívala a užívá také v arabském básnictví.\n\nPři překladech časoměrného verše do češtiny se v moderní době (přibližně od počátku 20. století) zpravidla postupuje tak, že se všechny dlouhé slabiky originálu nahradí za české přízvučné slabiky, z časoměrného verše originálu se tak stane český verš sylabotónický. Po velkou část 19. století se ale z antických jazyků překládalo českou variantou časomíry. Poměrně častý je také postup, při němž je časoměrný verš nahrazen zcela jinou veršovou formou.\n\n\"Aj, zde leží zem ta před okem mým smutně slzícím,\"\n\"někdy kolébka, nyní národu mého rakev.\"\n\"Stoj, noho; posvátná místa jsou, kamkoli kráčíš,\"\n\"k obloze, Tatry synu, vznes se, vyvýše pohled,\"\n\n"}
{"id": "224386", "url": "https://cs.wikipedia.org/wiki?curid=224386", "title": "Hořčice", "text": "Hořčice\n\nHořčice je dochucovací přípravek v podobě husté žluté nebo žlutohnědé pasty vyrobené z mletých hořčičných semínek smíchaných s vodou, octem, solí, cukrem, mletým kořením, olejem nebo jinou kapalinou. Může být přibarvená kurkumou. Má ostrou, mírně až silně pálivou chuť. Většinou je konzervována kyselinou benzoovou.\n\nPrvní hořčici (jako směs rozemletých semínek s vinným moštem) používali starověcí Řekové a Římané.\n\n\n\n"}
{"id": "224387", "url": "https://cs.wikipedia.org/wiki?curid=224387", "title": "Chartreuse (likér)", "text": "Chartreuse (likér)\n\nChartreuse je francouzský bylinný likér se silně kořeněnou chutí. Vyrábí se z 130 horských bylin a vínovice. Recept na tento likér dostali roku 1605 mniši kartuziánského řádu od maršála Francoise ďEstrées; k rozluštění tohoto receptu potřebovali 150 let. Obsahuje 55 % alkoholu. Přezdívá se mu „zelený oheň“, jenž má zaručit dlouhý život. Likér existuje v zelené a slabší žluté variantě.\n\nLidově se likér nazývá také šartrezka; tohoto označení je použito například ve filmu \"Stín kapradiny\" nebo v seriálu \"Byli jednou dva písaři\".\n\n\n"}
{"id": "224388", "url": "https://cs.wikipedia.org/wiki?curid=224388", "title": "Farní sbor Českobratrské církve evangelické v Sloupnici", "text": "Farní sbor Českobratrské církve evangelické v Sloupnici\n\nFarní sbor Českobratrské církve evangelické v Sloupnici je sborem Českobratrské církve evangelické v Dolní Sloupnici, místní části obce Sloupnice. Sbor je jedním ze sborů, které tvoří Chrudimský seniorát.\n\nFarářem sboru je Petr Peňáz, kurátorem sboru Petr Beneš.\n\n\n\nSeznam farářů:\n\n\n\n\n"}
{"id": "224389", "url": "https://cs.wikipedia.org/wiki?curid=224389", "title": "Kukuřičné lupínky", "text": "Kukuřičné lupínky\n\nKukuřičné lupínky (anglický: cornflakes) jsou jídlo, které vzniká kombinací uvařené kukuřice, cukru, vitamínů a minerálních látek. V některých zemích se jedná o tradiční jídlo podávané při snídani, obvykle s mlékem.\n\nJejich historie začíná už v 19. století, když skupina adventistů začala připravovat nová jídla z kukuřice kvůli jejich dietě. Jejich podoba, jak je známe dnes, souvisí s „náhodou“ bratrů Kelloggových (prosazujících dietu a obřízku proti masturbaci), kteří přišli na nový způsob výroby. Jejich vynález byl patentován v roce 1896.\n\nV roce 1906 byla založena společnost Kellogg's, která je významným výrobcem lupínků i v dnešní době.\n"}
{"id": "224391", "url": "https://cs.wikipedia.org/wiki?curid=224391", "title": "Psyche (planetka)", "text": "Psyche (planetka)\n\n(16) Psyche je velká planetka hlavního pásu, jejíž průměr činí kolem 200 km. Je to největší planetka typu M, tedy kovová planetka. Objevil ji 17. března 1852 Annibale de Gasparis v italské Neapoli. Planetka je pojmenována po řecké nymfě Psyché.\n\nPlanetka Psyche je zvláštní tím, že je jako jedna z mála tvořena prakticky jen niklem a železem. Poskytuje ojedinělý pohled na kolize, které vedly mimo jiné k vytvoření Země a ostatních terestrických planet. Předpokládá se, že podobné planetky jsou zbytky jader vznikajících planet přibližně velikosti Marsu, které však byly zničeny v důsledku několika velkých srážek s jinými tělesy v rané fázi vzniku sluneční soustavy.\n\nPlanetka by měla být cílem mise sondy Psyche, kterou v rámci programu Discovery vyvíjí americká NASA. Původně měla vystartovat v roce 2023 a k planetce, podle níž byla pojmenována, dolétnout v roce 2030. V květnu 2017 však bylo rozhodnuto, že se start uskuteční o rok dříve, což umožní sondě letět po kratší a rychlejší dráze (místo dvou gravitačních manévrů bude stačit jeden u Marsu). Zároveň se tím sníží i cena celé mise, např. proto, že sonda nebude potřebovat tak velkou ochranu proti slunečnímu záření, neboť nová dráha vede ve větší vzdálenosti od Slunce.\n\n\n"}
{"id": "224392", "url": "https://cs.wikipedia.org/wiki?curid=224392", "title": "Sylabotónický verš", "text": "Sylabotónický verš\n\nSylabotónický verš (také slabičně-přízvučný verš, tónosylabický verš apod., někdy nepřesně přízvučný verš, kteréžto označení se ale užívá i pro tónický verš) je verš, u něhož záleží na počtu slabik ve verši a uspořádání přízvučných a nepřízvučných slabik ve verši (slabiky ve verši se člení do tzv. stop). Naopak sylabotónický verš nepracuje s délkou samohlásek. Sylabotónický verš často užívá rým a také aliteraci, ne nutně však vždy, občas se užívá i cézuru. \n\nSylabotónický verš je standardním veršem klasické české poezie, dále je užíván v anglické literatuře, německé literatuře a obecně mnoha světových literaturách. V různých jazycích je kladen různý důraz buď na jeho sylabickou složku, tj. počet slabik (čeština) nebo složku tónickou, střídání přízvuků (ruština, němčina). Například stará ruská literatura užívala tónický verš, s volným počtem slabik, novodobá ruské poezie pak přešla k sylabotónickému verši, kde je sice počet slabik normován ale může být porušen bez větší ztráty libozvučnosti. Naopak stará česká lidová poezie používala sylabický verš (jako polština), a tak v češtině bývá ideální metrické schéma relativně často porušováno, protože výrazným nositelem verše stále zůstává harmonizace počtu slabik a skupin hlásek. Oproti tomu němčina rýmy prakticky nevyužívá a nutně tak musí klást větší důraz na přízvuk, podobně jako ruština. V klasické anglické poezii jsou obě složky sylabotónického verše přibližně stejně významně.\n\n\"Dál, jak jeho slunci roje\" \n\"nebes modrou nádherou, \"\n\"spějte, bratří, drahou svou \"\n\"směle, jak by rek šel v boje. \"\n\n(Alexandr Sergejevič Puškin, Evžen Oněgin, sloka první (čtyřstopý jamb).\n"}
{"id": "224393", "url": "https://cs.wikipedia.org/wiki?curid=224393", "title": "Thetis (planetka)", "text": "Thetis (planetka)\n\n(17) Thetis je velká planetka hlavního pásu. Je to planetka typu S. Objevil ji 17. dubna 1852 Karl Theodor Robert Luther v německém městě Düsseldorf. Byl to jeho první objev planetky. Planetka je pojmenována po Thetis, což byla v řecké mytologii matka Achillea. \n\nThetis má průměr přibližně 90 kilometrů. Má světlý, na silikáty bohatý povrch, geometrické albedo 0,17. Během 12,266 hodin se planetka otočí kolem své osy.\n\n\n"}
{"id": "224395", "url": "https://cs.wikipedia.org/wiki?curid=224395", "title": "Matěj Rejsek", "text": "Matěj Rejsek\n\nMatěj Rejsek (patrně r. 1450, 1445, 1449 (?), Prostějov – 1. července 1506, Kutná Hora) (také Matyáš Rejsek podle signatury \"Matthias Raysek de Prostieyov Baccalareus Pragensis\".) byl český stavitel, sochař, kameník, člen kamenického cechu, původně absolvent univerzitního studia artistické fakulty, bakalář a správce (rektor) Týnské školy na Starém Městě pražském.\n\nPatří mezi významné umělce jagellonské gotiky v Čechách, a to zejména či výhradně v Praze, Rakovníku a Kutné Hoře. Rejskovo dílo se řadí po bok dvou slavných katedrálních architektů, Francouze Matyáše z Arrasu a Němce Petra Parléře, i současníků, (původem německých) architektů Hanse Spiesse a Benedikta Rejta, kteří vytvořili novou podobu Pražského hradu.\n\nRejskův původ zatím není vyřešen, pravděpodobněji pochází z obce Prostějov u Chrudimi než z moravského města Prostějova. Na jeho původ nelze poukazovat tak nacionalisticky, jako to činila topografická literatura po roce 1918 (převážně cestovní průvodce Prahou).\n\nMatěj Rejsek se narodil přibližně kolem roku 1445 v Prostějově. Přesnější datum a ani rok jeho narození nejsou doloženy, uvádí se také rok 1450 či 1449. Rodištěm mohlo být moravské město Prostějov nebo východočeská vesnice Prostějov u Chrudimi.\n\nRoku 1469 ukončil studium svobodných umění na artistické fakultě pražské univerzity jako bakalář pod jménem „Mattheus ex Prostiegow“. Od roku 1470 působil jako správce, rektor Týnské školy na Starém Městě pražském. Nebyl vyučený kameník, a proto si od roku 1478 doplňoval učební obor a dvouletou praxi\njako člen staroměstského kamenického cechu. Není vyloučeno, že nějakou průpravu měl z domova, například že pocházel z kamenické rodiny, protože povinná výuční doba kameníků byla šestiletá a konkurence poměrně vysoká.\n\nSvou profesní dráhu Rejsek spojil především s kamenickým řemeslem a stavitelstvím. V jeho díle se nejvíce oceňuje invenční přístup, dekorativnost a čistý kamenický „parléřovský“ či haptický výraz. Z jeho staveb je to především chrám sv. Barbory v Kutné Hoře, kde jako tvůrčí architekt rovnocenně navázal na Parléřovu huť, která práce nedokončila vlivem husitských válek (roku 1419).\n\nPrvní Rejskovou uměleckou prací byl mramorový náhrobek biskupa Jednoty bratrské Jana Rokycany. Jeho sochařskou či kamenickou kvalitu nelze posoudit, protože se nedochoval. Byl umístěn v lodi Týnského chrámu v Praze. Provedl jej kolem roku 1470, kdy se stal také rektorem zdejší farní školy.\n\nPrašná brána je první známou Rejskovou stavbou. V r. 1475 bylo rozhodnuto o stavbě další vstupní brány pražského opevnění, která měla zajišťovat výpadovku přes Poříč a Vysočany k Hloubětínu, ale také reprezentační vstup do hlavního města Českého království. Základní kámen položil král Vladislav Jagellonský, který tehdy bydlel jako poslední český král v Králově dvoře při Celetné ulici. V roce 1475 pražští staroměstští radní(konšelé) povolali jako hlavního stavitele Mistra Václava ze Žlutic. Jeho sochařské schopnosti figurální a dekorativní práce byly tak nízké, že musel být přizván ještě Matěj Rejsek Svěřili mu dekorativní výzdobu průčelí Nové věže (nyní Prašná brána). Původně měl tesat „květy“ a „obrazy“, které hlavní mistr Václav nedokázal. Rejsek v roce 1478 stavbu kompletně převzal poté, co ostře vystoupil proti mistru Václavovi a přesvědčil konšely, aby mu vedení stavby svěřili. Stavba ovšem byla v rané fázi, Rejsek musel kromě výzdoby fasád prokázat schopnost projektovat konstrukci. Rejsek navrhl dobově typické pozdně gotické hvězdové klenby, dnes známé pouze v kopiích Josefa Mockera, provedených podle Rejskova projektu. Rejsek se věnoval studiu stavebních konstrukcí a obecných principů architektury. O jeho zaujetí svědčí dobové archivní zprávy, ale i dochovaná konstrukce věže, kleneb, schodišť a nákresy dalších částí stavby kupř. dlátkové střechy.\nO kvalitě jeho technického kreslení napovídá i jeho příjmení, které je odvozeno od českých slov \"„rys a rýsovat“\". V křižovnickém rukopisu Starých letopisů českých se dočteme: \"„A přezděli mu Raysek, že uměl pěkně raysovati.“\" Ze stejného pramene se dále dovídáme, že: \"„neučil se řemeslu tomu kamenickému nikdy od žádného“\" a důvod, proč mu byla stavba Nové věže svěřena, byl: \"„neb jest byl k tomu dílu velmi vtipný a myslivý“\".\n\nTato Nová věž byla kromě jiného také významnou součástí fortifikačního systému Starého Města, vedla tudy jedna z hlavních zemských cest, která pojila Prahu s Kutnou Horou, jež byla vzhledem ke svému stříbru strategickým místem (pokladnicí) celého království. O významu lokality svědčí i fakt, že český král Václav IV. kolem roku 1383 přenesl své sídlo ze špatně přístupného Hradu na vrchu Opyš do míst dnešní Prašné brány. Václavovou novou rezidenci se stal tzv. Králův dvůr a nechal jej postavit na místě dnešního Obecního domu (ten později navázal na Králův dvůr jako na důležité politické a společenské centrum města a země, kupř. vyhlášením samostatnosti státu v roce 1918, prvními zákony atd.). V tomto Královském dvoře žil od roku 1454 (po 17 let) jako zemský správce později i jako český král Jiří z Poděbrad.\n\nMatěj Rejsek po dvou letech spolupráce na stavbě věže převzal zcela vedení její výstavby. Stavební činnost a práce na výzdobě ale byly zastaveny poté, co král Vladislav Jagellonský přesídlil ze Starého Města zpět na Pražský hrad (okolo roku 1483). Na Opyši poté započal s přestavbou Pražského hradu a tím vstupuje do historie české architektury jeho Jagellonská gotika. V důsledku tohoto Jagellonského rozhodnutí konšelé Starého Města pražského po přestěhování krále na hrad o stavbu věže ztratili postupně zájem. Další důvody byly i finanční problémy.\n\nStavební práce byly ukončeny v roce 1483. Pracovní činnost na věži byla obnovena až o více než století později v roce 1592. V době života Matěje Rejska byla dokončena stavba pod ochoz a opatřena bohatou plastickou výzdobou. Později byla provizorně zastřešena a neměla žádný účel až později sloužila jako skladiště střelného prachu. Později se jí začalo tedy říkat Prašná.\n\nRejskova dekorace věže je dodnes v literatuře označena jako neobvyklá, především svým provedením. Původně měl sekat „květy“ a „obrazy“. Při pruském obléhání Prahy roku 1757 pův. Rejskova výzdoba značně utrpěla a roku 1799 byla sejmuta. Některé články a hlavičky se dochovaly v Lapidáriu Národního muzea. Výzdoba brány z pseudogotické puristické úpravy v letech 1878–1886, kterou vedl architekt Josef Mocker, je mnohem bohatší. Za předlohu sloužila mj. Staroměstská mostecká věž. Purista Mocker navrhl plastickou výzdobu brány, která doplnila zbytky původní Rejskovy výzdoby o sochy českých panovníků, různých světců, stejně jako fantaskní bytosti konzol, přípor a chrličů. V této návrhářské oblasti se Mocker projevil jako velmi talentovaný a předčil Rejskovy těžkopádné formy. Také Rejskův autoportrét bustu nad obloukem průčelí přetesal Mocker (je viditelná ze strany od Celetné ulice). Stavba je opatřena Rejskovou signaturou: \"Raysek de Prostieyov Baccalareus Pragensis 1477\".\n\nK bráně byl později přistavěn reprezentační a společenský prostor Obecní dům (stavba vznikla v letech 1905 až 1912 podle návrhu architektů Antonína Balšánka a Osvalda Polívky) a stojí na místě, kde stávala původně rezidence českých králů (Královský dvůr). V Obecním domě byla 28. října 1918 vyhlášena svrchovanost Československa a sídlil zde i první parlament. Po dokončení stavby roku 1910 byla do nárožní niky Obecního domu umístěna socha Matěje Rejska od soudobého sochaře Čeňka Vosmíka. Ve věži bývala stálá expozice s názvem Králův dvůr a ve 3. patře historie Prašné brány. Pražská informační služba, pod jejíž správu věž po desetiletí patří, nakonec dala všechna torza originálů plastik i sádrové odlitky odvézt do mimopražského depozitáře\n\nPo zastavení prací na Nové věži na Starém Městě byl Matyáš Rejsek doporučen do Kutné Hory, kde měl pokračovat v dostavbě katedrály sv. Barbory. Její stavbu započal již roku 1388 pravděpodobně Jan Parléř a stavba pokračovala i po jeho smrti pod vedením dalšího mistra Parléřovy huti a až do svého zániku na poč. 15. století, kdy vlivem husitských nepokojů zanikla (přesně kolem roku 1419, i když poslední Mistr huti Petrlík je zmiňován ještě ve 30. a 40. letech, ten také patřil k Parléřově rodině). Stavba chrámu sv. Barbory pokračovala i po zániku Parléřovy huti, ale až po skončení husitské revoluce a dílo bylo svěřeno místnímu kameníkovi Hanušovi, ten postupoval podle parléřovských projektů, přesně v intencích dřívějších mistrů. Přesněji 1482 rozhodl panovník Vladislav II. Jagellonský, který programově navazoval na dědictví Karla IV. a Kutnou Horu velmi štědře podporoval o dostavbě chrámu. V té době se díky lepší technice opět zvýšil výnos dolů a dosáhl v tomto období svého vrcholu, což mělo také patrně vliv na zvýšení stavební a umělecké činnosti.\n\nV roce 1489 došlo k výměně mistra a od roku 1489 až do své smrti roku 1506 pracoval na dostavbě chrámu sv. Barbory Matěj Rejsek a jeho huť. Ve stejném roce Rejskova příchodu, tedy roku 1489 zde Martin z Tišnova vytiskl bohatě ilustrovanou Bibli kutnohorskou. Matěj Rejsek dosáhl oficiálního kamenického vzdělání tím, že vstoupil kolem roku 1478 do pražského kamenického cechu, kde absolvoval dvouletou praxi. V roce 1483 byl prohlášen měšťanem Starého Města pražského. Pro kutnohorské kameníky to však bylo málo a Matěj Rejsek byl po svém zvolení k dokončení stavby chrámu kameníky osočen, že nemá řádné kamenické vzdělání. Dodnes existuje protestní list, který sepsali kutnohorští kameníci vedení mistrem Blažkem, kde vyjadřují svoje pochybnosti o řemeslném vzdělání budoucího mistra Matěje Rejska. O posouzení celého sporu byl požádán Benedikt Rejt, který vedl kamenický cech na Pražském hradě. Ten Rejska neuznal za persona non grata jak si přáli kameníci, ale zaujal smířlivý postoj. Tak byl Rejsek coby vedoucí prací na chrámu sv. Barbory v Kutné Hoře neodvolatelný.\n\nStavbu převzal Rejsek hluboko za jagellonské vlády, po období, kdy ji vedl mistr Hanuš, který vystavěl v letech 1482 a 1489 založil klenbu vysokého chóru a osm pilířů mezi poli triforia. Realizoval osazení nadpraží průchodů s figurálními reliéfy a dokončil vnější okenní stěny. Mistr Hanuš v exteriéru stavby realizoval základy opěrných pilířů s oblouky z lícového zdiva, které se rozepínaly těsně nad klenbami ochozu. Hanuš navázal pravděpodobně dochovanými plány Parléřovy huti na přízemí chrámu, jež bylo realizováno Parléřovou hutí v době předhusitské. Stavby se účastnil další mistr Briccius Gauske.\n\nPo Hanušově smrti roku 1489 nastupuje ke stavbě Matyáš Rejsek. Řada architektonických prvků chrámu je už založena a rozestavěna, což klade vždy vysoké nároky na technickou zručnosti i invenci a talent architekta. Na stavbě chrámu musel Rejsek řešit několik problémů, především konstrukci stavby, skelet katedrály, který byl dán realizacemi parléřovské huti už ve 14. století a jiné dispozice a profilace dané jeho předchůdci z dřívějška. Rejsek se rozhodl dekorativními články konstrukční skelet rozčlenit a celkově ho zjemnit. Stavba je proto unikátní nejen na území českých zemí, ale i v celoevropském měřítku své doby. Rejsek nezapřel silnou inspiraci opyšskou Svatovítskou katedrálou na Pražském hradě, ale i přesto v Kutné Hoře stvořil výjimečné architektonické dílo: chór s opěrným systémem a třemi ojediněle řešenými prvky: je to osový pilíř, zalomená okenní stěna a klenba chóru, ten se může plně zapsat do dějin evropské katedrální architektury jako významná stavba pozdní gotiky. Nejvýznamnějším prvkem je tedy chór (klenba chóru), v němž provedl triforium (horní část), bylo již dříve započato, ale on je dokončil na severní a jižní straně a v celém rozsahu chóru do nich postavil sloupky, doplnil okenní stěny a na horizontální interiérovou římsu instaloval kružbové zábradlí. Poté realizoval okenní stěnu chóru a vnější opěrný systém. Tyto práce probíhaly současně. Okenní stěna (či někdy uváděno jako zóna bazilikálních oken) byla dokončena dříve než opěrný systém. (Dačický uvádí v Pamětech Mikuláše Dačického z Heslova rok 1493). Poté se dokončil skelet stavby a kompletní část vnějšího opěrného systému, 1499 byla dokončena bohatě utvářená síťová žebrová klenba, v roce 1501 malovaná znakové galerie na klenbě a v roce 1504 zaskleno první okno.\n\nPo smrti Rejska se dále na chrámu pracovalo. Jeho pokračovatelem se stal Benedikt Rejt, který se stavby ujal v roce 1512.\n\nStavební zásahy Matyáše Rejska v chrámu jsou charakteristické také uplatněním velkého množství velmi bohatě zdobeného pozdněgotického dekoru. Většina jeho prací má ušlechtilý čistý kamenný výraz, který vycházel z parléřovské tradice. Vysoká úroveň jeho řemesla v kamenickém detailu jej řadí mimo jiné i mezi skvělé dekoratéry své doby. Svatobarborský chrám byl pro Matěje Rejska velmi těžký úkol, se kterým se utkal během své kariéry vůbec poprvé. Stavba měla katedrální půdorys (tzn. vícelodní typ půdorys, chórový ochoz s typickým věncem kaplí, příčnou loď, triforium a vnější opěrný systém) To vše již z části zrealizováno jeho předchůdci, místy jen založeno, na jiných místech téměř dokončeno. Matěj Rejsek po namáhavém úkolu zemřel 1. července 1506 v Kutné Hoře. Je pohřben v chrámu Sv. Barbory tamtéž. Typickým Rejskovým projevem jsou groteskní plastiky na vnější straně chrámu.\n\nJeho činnost spadá do let 1476 až 1506. jeho hlavní působení je zejména v Praze a v Kutné Hoře. Stylově navazoval na parléřovské architektonické a sochařské podněty. Před příchodem Benedikta Rejta a Hanse Spiesse představoval Rejsek nejvýznamnějšího tvůrce působícího v pohusitských Čechách. Pozoruhodný je rozsah jeho prací a důraz na vlastní vzdělávání. Matěj Rejsek získával zkušenosti jako architekt a kameník již před vstupem do staroměstského kamenického cechu, kde se školil pouze dva roky. Předtím studoval jako samouk základy a principy kamenictví, architektury a stavební konstrukce gotické architektury. Nejbohatším pramenem vzdělání byla pro Rejska patrně katedrála sv. Víta v Praze a další stavby Petra Parléře a jeho huti, také kupř. Staroměstská mostecká věž. Svatovítská katedrála zánikem Parléřovy huti (1419) tedy de facto od počátku husitských válek zůstala rozestavěná a pracovalo se pomalým tempem pouze na jižní věži. Na katedrále Rejsek studoval konstrukční principy svých předchůdců (Petr Parléř, Matyáš z Arrasu) a byla to pro jeho kariéru nejvlivnější sakrální stavba. Pravděpodobně studoval i jiné stavby, nejspíše to byly kostely v Praze a okolí, které byly v jeho době teprve rozpracovány, rozestavěny, či se dokončovaly. Právě různé fáze realizace těchto budov byly pro Rejska vhodnými objekty k jeho studijním účelům. Nevylučují se ani vlivy z jiných zemí (Německo či Rakousko). Rejsek mohl navštívit větší kamenickou huť v okolních městech jako byla Vídeň s chrámem sv. Štěpána či Řezno. Rejskovy práce poprvé zpracovali Ivan Šperling (Prašná brána), Kutnohorské především Aleš Pospíšil a Michal Patrný z Národního památkového ústavu, Jiří Kott, Petr Macek a naposledy souborně s katalogem Michaela Ottová v roce 2012.\nCelé Rejskovo dílo prostupuje zkušenost ze studia, pozorování a znalost principů parléřovských staveb.\n\n\n\n]\n"}
{"id": "224397", "url": "https://cs.wikipedia.org/wiki?curid=224397", "title": "Melpomene (planetka)", "text": "Melpomene (planetka)\n\n(18) Melpomene je velká jasná planetka hlavního pásu. Je složena z křemičitanů a kovů. Objevil ji 24. června 1852 John Russell Hind. Planetka je pojmenována v řecké mytologii po múze tragédie Melpomené.\n\n\n"}
{"id": "224400", "url": "https://cs.wikipedia.org/wiki?curid=224400", "title": "Čas (rozcestník)", "text": "Čas (rozcestník)\n\nČas nebo ČAS může být:\n\n\n\n\n\n"}
{"id": "224402", "url": "https://cs.wikipedia.org/wiki?curid=224402", "title": "T-Pain", "text": "T-Pain\n\nFaheem Rasheed Najm (* 30. září 1985, Tallahassee, Florida, USA), spíše známý jako T-Pain je americký rapper, R&B zpěvák a zakladatel lablu \"Nappy Boy Entertainment\". Jedná se o dvojnásobného držitele prestižní ceny Grammy. Jako první začal používat program na úpravu hlasu zvaný \"Autotune\", s kterým tvoří své písně. Tuto novinku od něj brzy okoukali Kanye West, R. Kelly a především Lil Wayne, který se tím proslavil. Od té doby si vyzkoušelo \"Autotune\" ve svých písní mnoho známých umělců jako 50 Cent, Snoop Dogg nebo Ice Cube. T-Pain se v letech 2007 – 2009 stal nejčastějším hostem na písních jiných umělců. Mezi jeho vlastní nejúspěšnější hity patří píseň \"Buy U a Drank (Shawty Snappin') (ft. Yung Joc)\", z hitů, na kterých hostoval vyčnívají písně \"Kiss Kiss\" (zpěváka Chrise Browna) a \"Low\" (zpěváka Flo Rida).\n\nNarodil se v Tallahassee v roce 1985, odtud pak také pochází jeho pseudonym \"Tallahassee Pain\". Stejně jako jeho rodina i on vyznává islám. Na počátku své hudební kariéry byl členem skupiny \"Nappy Headz\", kde nahrál remix k Akonovi písni \"Locked Up\", což vedlo k upsání T-Paina pod label \"Konvict Muzik\", který patří Akonovi. V roce 2005 debutoval svým albem \"Rappa Ternt Sanga\". Singlem alba byla píseň \"I'm Sprung\", i díky ní se album stalo zlatým. Roku 2007 vydal své druhé album \"Epiphany\", kterému vévodily klubové hity \"Buy U a Drank (Shawty Snappin') (ft. Yung Joc)\" a \"Bartender (ft. Akon)\". Album debutovalo na prvním místě žebříčku Billboard 200 a zaznamenalo okolo 800 000 prodaných kopií. Právě úspěch tohoto alba vedl k T-Painově oblíbenosti jakožto přizvaného umělce. Jeho třetím albem je \"Thr33 Ringz\", jehož singlem je píseň \"Can't Believe It (ft. Lil Wayne)\", které již tolik úspěchu nezaznamenalo, ale vedlo k vytvoření dua T-Wayne, které tvoří T-Pain s Lil Waynem, jejich společné album mělo vyjít již roku 2009, ale doposud nebylo vydáno. K útlumu jeho oblíbenosti přispěl disstrack od rappera Jay-Z nazvaný \"D.O.A. (Death of Autotune)\" a také fakt, že si T-Pain začal nárokovat práva na používání programu \"Autotune\". Jeho čtvrtého alba \"Revolver\" vydaného v prosinci 2011 se prodalo okolo 50 000 kusů.\n\n\n\n\n\n\n\n"}
{"id": "224404", "url": "https://cs.wikipedia.org/wiki?curid=224404", "title": "Volný verš", "text": "Volný verš\n\nVolný verš je verš, v němž se zásadně nepracuje s žádnými obvyklými prvky prozódie, tj. ani s přízvukem, ani s délkou samohlásek, ani se v něm nevyskytuje konstantní počet slabik ve verši.\n\nJe však možné, že se ve volném verši pracuje s dalšími prvky, které naproti tomu nevyužívá obvyklá prozódie, jako je například tempo či větná intonace. Může se v něm ale pracovat s rýmem, asonancí či dalšími prvky, poměrně častým prostředkem je také vynechávání interpunkce, častá je také práce se syntaxí. Velmi častou variantou volného verše je to, že se v textu samotném sice vyskytují metrické prvky, nicméně nejsou v celé básni shodné (např. po trochejském verši následuje daktylský, po tomto daktylu zase jambický atd.). Často jsou veškeré metrické prvky zrušeny zcela. Někdy se také vyskytují básně, které jsou sice psány vázaným veršem, ale verše jsou rozděleny jako volné verše bez ohledu na metrické prvky.\n\nVolný verš poprvé použil americký básník Walt Whitman, je velmi rozšířen v moderní poezii jako projev opovrhování konvencemi „staré“ literatury, které pro řadu současných básníků představuje mj. vázaný verš.\n\nTermínem \"volný verš\" někteří autoři (např. Václav Černý) překládají italský termín \"verso sciolto\", technicky vzato se však o volný verš nejedná, neboť \"verso sciolto\" označuje nerýmovaný jedenáctislabičný sylabotónický jamb. Doslova sice \"verso sciolto\" znamená \"volný\" či \"nespoutaný verš\", avšak pouze ve smyslu verše nerýmovaného. Volný verš v českém smyslu tohoto slova je v italštině označován jako \"verso libero\" (svobodný verš).\n\n\"Ale i v noci pracuje centrála hlavy.\"\n\"Drnčí v ní telefony a svítí signály.\"\n\"Tvé srdce všechno slyší a cítí.\"\n\"Nepřestřihl jsi dosud drát\"\n\"a v zubech nepřekousl pupeční šňůru.\"\n\"A život jednou prožitý tak rychle nezhasne.\"\n\"Doznívá dlouho, bolí, sálá a žhne.\"\n\n"}
{"id": "224410", "url": "https://cs.wikipedia.org/wiki?curid=224410", "title": "Karl Theodor Robert Luther", "text": "Karl Theodor Robert Luther\n\nKarl Theodor Robert Luther (16. dubna 1822 – 15. února 1900) byl německý astronom, objevitel 24 planetek. Pracoval ve městě Düsseldorf.\n\nDva jeho objevy mají neobvyklé vlastnosti: binární planetka ze stejného prvku Antiope a extrémně pomalu otáčející se planetka Glauke. Planetka Luthera a kráter Luther na Měsíci byly pojmenovány na jeho počest.\n"}
{"id": "224411", "url": "https://cs.wikipedia.org/wiki?curid=224411", "title": "Benedikt Rejt", "text": "Benedikt Rejt\n\nBenedikt Rejt čili Benedikt Ried z Pístova, někdy též z Piestingu (1454–1536), známý též jako \"Benedikt Rieth, Reyd, Rotta, Reta, Benedict Reijt\", ale také \"Beneš z Loun\" či \"Beneš Lounský\" byl český fortifikační stavitel a architekt německého původu. Léta jeho narození se přibližně datují na rok 1454 a po své smrti v roce 1534 nebo 1536 byl pohřben v kostele sv. Mikuláše v Lounech.\n\nPůvod Benedikta Rejta se díky dlouhodobým kontaktům s německy hovořícími zeměmi udává právě do Německa. Avšak jeho působení mimo české území není nijak doloženo. O jeho rodinných vztazích téměř nejsou zmínky. Je zřejmé, že byl nejméně jednou ženatý. Z tohoto manželství byla zaznamenána jeho dcera Anna a synové Wolf, Zikmund a Sixt Ried. Jakého dosáhl vzdělání nebo které vědní disciplíny ovládal, je velmi těžko určitelné. Hlavním rysem práce Benedikta Rejta při příchodu do Čech byla vynikající znalost techniky budování pevností, což byla pravděpodobně příčina jeho pozvání králem Vladislavem II. na královský dvůr. Zde působil jako významný český architekt a hned započal v roce 1485 velkorysou přestavbu Pražského hradu modernizací jeho opevnění. Následně zde provedl dostavbu Starého královského paláce a pro okolní šlechtická sídla navrhl a realizoval fortifikační systémy.\n\nV letech 1505–1529 je zmiňován coby vedoucí kamenického bratrstva při kostele svatého Benedikta na Hradčanech a v průběhu tohoto působení uzavřel smlouvu mezi hradní hutí, tvořenou kameníky usedlými na Hradčanech a Malé Straně a kamenickým a zednickým cechem Starého a Nového Města. Za své dílo byl povýšen do šlechtického stavu (od roku 1502 byl uváděn jako ).\n\nPráce architekta jeho měřítek musela obnášet nespočet znalostí v technických oborech, dlouholeté zkušenosti, podložené staletou stavební tradicí velkých klenutých konstrukcí. Rejtovy stavby dodnes udivují svou strukturální stabilitou. Nedílnou součástí bylo matematické nadání pro řadu výpočtů a odhadů, které musel udělat při pouhém vyzdvižení svých kleneb. Dále musel ovládat znalosti z aplikované geometrie, která se projevila na nemalé konstrukční náročnosti jeho staveb a rafinované kompozici všech použitých kleneb.\n\nStejně takový zájem u Rejtovy architektury budí právě protipól aplikované geometrie – naturalismus a symbolismus. A proto využití vegetabilních forem pro zobrazení architektonických prvků je dalším rysem Benedikta Rejta. Podobné prvky lze nalézt například v Paříži, v zaklenutí gotické věže vévody Jana Nebojácného v paláci burgundských vévodů., který byl postaven již počátkem 15.století. Dubové větve zde vrůstají do klenby, kde se setkávají s hlohem a chmelem, jak diktovala vévodská emblematika. Tato ikoničnost a bezprostřední imitaci přírodních motivů (kmenů a osekaných větví), které nahrazovaly abstraktní stereometrické tvary, je u nás dochovaná i v sále zámku v Bechyni a v kropence či křtilelnici bechyňského františkánského kláštera. Jednou z perel pozdně gotického naturalismu je královská oratoř ve Svatovítské katedrále. I zde jsou klenební žebra tvarována do osekaných větví a v místech dotyku fingovaně svazována.\n\nV Rejtových dílech se kombinují principy gotického dekorativismu s přísnými renesančními konstrukcemi v duchu Albertiho a striktní geometrie s imitativním rozmanitým naturalismem.\n\nNeobvyklé typy kleneb byly ideálním výrazem panovníkovy moci. Nové typy konstrukcí přinášely vždy žádaný moment překvapení, což bylo vynikajícím prostředkem k vyjádření sociálního statusu svého objednatele.\n\nTvorba Benedikta Rejta vznikla na základě několika století vývoje klenební techniky a v moderní literatuře se pro ni zavedlo označení pozdně gotická. Avšak dosavadní opakující se techniky přetvořil na vlastní zcela nový typ konstrukcí, díky kterým byl právě tak žádaným stavitelem. Není pochyb, že jeho zkoumání zahrnovalo významně tvorbu Petra Parléře a jeho síťovou klenbu. Ta zprvu připomínala oka sítě podle nichž byla tak pojmenována. Tato struktura je průběžným křivením a prohýbáním odvozena od prvopočáteční konstrukce klenby křížové žebrové. Důležitým faktorem je zde hustější žebrová síť, která umožňovala použití lehčího materiálu pro plošné klenutí a možnou absenci jeho bednění. Do seznamu jeho inspirací se řadí rovněž bavorské prostředí, kde došlo poprvé k použití trychtýřovitých kleneb s krouženými žebry, které jsou pro jeho tvorbu významným bodem,a s nimiž dál pracoval a obohacoval mistrovství prostorových křivek díky svým zkušenostem kameníka. \n\nKřivky, geometrie a také jemu známá dynamika začínají vytvářet hru světla a stínu a znázornění pohybu, což stále umocňuje dojem z jeho práce. Spojením Rejtova osvojeného vzdělání, schopnosti matematicky vyjádřit, co nikdo jiný v této době nedokázal, jeho chápání klenby jako tvaru volně unášeného prostorem, přesto však se staticky dokonalými vlastnostmi, byly vytvářeny stavební klenoty tohoto období s ohlasem i v dílech jeho následovníků.\n\nPříchod Benedikta Rejta naprosto změnil uměleckou orientaci královské kamenické huti. Jeho zásahy na Pražském Hradě započaly až v době, kdy měl objekt několik století složitého vývoje za sebou. Proto bylo ze situace zřejmé, že zde Rejt musel kombinovat více architektonických činností.\n\nJako nejstarší za jeho působení se datuje přístavba severozápadního křídla Starého královského paláce, kde vznikla celá sestava místností, sloužící jako reprezentační, zřejmě audienční prostory krále. Přízemí bylo zaklenuto valenou klenbou a nad ním se nachází dva významné prostory v úrovni Vladislavského sálu: západně tzv. Vladislavova ložnice a vedle místnost popisovaná jako „Zelená světnice“ jejíž stěny byly pokryty nástěnnými malbami s vegetabilním motivem v převládající zelené barvě. Intenzita této výzdoby souvisela se zdůrazněním soudní moci panovníka. Stejně jako u mistrné konstrukce královské oratoře, která je s palácem spojena kamenným mostkem, se i zde polemizuje o autorství mezi oběma významnými kameníky tehdy působícími na Hradě, Hansem Spiessem a Benediktem Rejtem. Díky přístavbě mostku a oratoře mohl král přejít přímo do katedrály sv. Víta. Tento počin se datuje do doby po roce 1490, protože mezi znaky Vladislavových zemí na její poprsnici se objevuje znak uherského království. \n\nDíky svým zkušenostem se Rejt podílel na opravě opevnění hradu (dokončeno v roce 1496), které doplnil třemi nízkými oblými dělostřeleckými baštami, jejichž pozůstatky jsou dochovány pod úrovní dnešního terénu. V rámci budování královského paláce vznikl trůnní a rytířský sál, později nazvaný Vladislavský sál (1493–1502), ve své době největší zaklenutý sál bez středových podpěr ve střední Evropě, který dokazoval výjimečné technologické zdatnosti Benedikta Rejta. Obrovský prostor na půdorysu nepravidelného obdélníku o rozměrech zhruba 62 × 16 × 12 metrů je zaklenut pěti poli kroužené klenby, protínající se v dynamických hvězdových obrazcích. Ty s sebou nesly nemalé úsilí dle Rejtova umu (navržení abstraktního geometrického schématu) a obrovskou zodpovědnost při realizaci do trojrozměrného útvaru. Klenba je podepřena vtaženými vnitřními opěráky, sál byl opatřen velkými renesančními pravoúhlými okny (jedna z prvních stop renesance na našem území), které musely být dále děleny ve dví a každá polovina dostala kamenný kříž, nesoucí dřevěné okenní rámy. Sál byl před požárem v roce 1541 zastřešen pěti strmými stanovými střechami, což bylo pokládáno za typicky rejtovské. Stejné řešení lze najít na kostele svatého Mikuláše v Lounech i na kostele svaté Barbory v Kutné Hoře. Vznikl tak monumentální veřejný prostor, jak o něm psal teoretik architektury Alberti.\n\nZároveň se Starou sněmovnou a Ludvíkovým křídlem je s Vladislavským sálem spojený prostor Jezdeckých schodů, které sloužily k nástupu rytířů s koňmi k turnajům a také pro přísun paliva do krbů v sále. Více než pravoúhlé schodišťové stupně připomínají širokou nástupní rampu zaklenutou složitým vzorcem přetínaných kroužených žeber.\n\nDíky svým zkušenostem se Benedikt Rejt mohl podílet na posílení lucemburských fortifikací. Jako více feudálních sídel nebyl ani Pražský hrad dostatečně chráněn svými hradbami a to zejména severní břeh Jeleního příkopu. Zde namísto zbořené parkánové hradby vyrostla masivní arkádová 8 metrů vysoká a 3 metry široká zeď, uvnitř které vznikla krytá střelecká chodba s dvěma typy střílen. Součástí zdí jsou mohutné bateriové věže Mihulka, Daliborka a Bílá věž nevýrazně předstupující do popředí hradby.\n\nDaliborka představuje skutečný posun ve fortifikačním myšlení svým umístěním a váže se k ní pověst o Daliborovi z Kozojed, po kterém je i pojmenovaná. Všechny z těchto věží představují obvyklý typ válcové bašty s mohutnými stěnami, do nichž byly prolomeny různé typy střílen a palba z nich tak účelně pokryla celou plochu příkopu, rozsáhlý prostor před ním i jeho dno. Druhá strana opevnění vytvořila dnes veřejnosti z části přístupnou Zlatou uličku.\n\nNa jižní straně Hradu Benedikt Rejt existující parkánovou hradbu pouze doplnil třemi nízkými oblými dělostřeleckými baštami, jejichž pozůstatky jsou dochovány pod úrovní dnešního terénu a na východě bylo jeho prací vytvoření rozsáhlého barbakánu před branou.\n\nInspirace pro vzhled a vlastnosti Rejtových fortifikací nelze přesně určit, dá se ale charakterizovat především snahou eliminovat účinky nepřátelské dělostřelby, ochranou vlastního dělostřelectva a aktivní obranou na více úrovních.\n\nV roce 1511 doznívá činnost Benedikta Rejta na Pražském hradě. v tomto roce byly práce, zřejmě i pro nedostatek finančních prostředků, zastaveny. Rejt a jeho huť pak pracovali pro některá česká města a pro přední šlechtické rody.\n\nUž 17. dubna 1512 podepisují s Benediktem Rejtem měšťané Kutné Hory smlouvu o dostavbě chrámu svaté Barbory. Rejt navázal na části vybudované Matějem Rejskem, ovšem zcela změnil plánovaný typ. Namísto zamýšleného pětilodí vybudoval síňové trojlodí, které podobně jako Vladislavský sál zaklenul klenbou s krouženými žebry.\n\nPo roce 1510 byl Benedikt Rejt povolán syny Půty Švihovského z Rýzmberka k přestavbě rodového hradu Švihova. Navrhl vodní opevnění hradu s mohutnými, dovnitř otevřenými kamennými baštami podkovovitého půdorysu, práce dokončil do dvacátých let 16. století. Zhruba ve stejné době se podílel na opevnění dalšího rodového hradu Rabí, kde podobně jako na Švihově zabezpečil západní a jižní stranu hradu dovnitř otevřenými válcovitými baštami.\n\nV letech 1523–30 se Rejt podílel na přestavbě hradu v Blatné, který jako reprezentativní sídlo svého rodu přestavoval Zdeněk Lev z Rožmitálu. Podle Rejtova projektu byl ke starému hradu přistavěn nový dvoupatrový renesanční palác s pravoúhlými okny a dvojicemi trojbokých arkýřů. Hrad byl obehnán dvojitým vodním příkopem, odděleným hradební zdí. \n\nV letech 1524–32 se podle Rejtova projektu přestavoval hrad ve slezském Frankenštejně; dodnes se zachovaly jen zříceniny tohoto impozantního renesančního kastelu.\n\nRozměry, technická dokonalost a podobnost mohutného pozdně gotického opevnění dnešního renesančního zámku v Březnici s dalšími podobnými stavbami, např. opevněním hradu Švihova, nutí k úvaze, že i toto je jeho dílem.\n\nU Benedikta Rejta se vyučila řada kameníků, kteří pak ohlasy huti přenášeli přes Krušné hory do Saska. Největšího věhlasu dosáhl Jakub Heilman ze Schweinfurtu († 1529), který pracoval pod Rejtovým vedením v Praze i Kutné Hoře a později se stal mistrem kamenické huti při kostele sv. Anny v saském Annabergu V Čechách projektoval síňové trojlodí kostela Nanebevzetí Panny Marie v Mostě (1517). V Rejtově okruhu se vyškolil také mistr Pavel, jemuž je připisován kostel svatého Mikuláše v Lounech a který vedl pernštejnskou stavební huť v Pardubicích (mimo staveb ve městě vybudoval hrad na Kunětické hoře).\n\n\n\n"}
{"id": "224415", "url": "https://cs.wikipedia.org/wiki?curid=224415", "title": "Plazmová lampa", "text": "Plazmová lampa\n\nPlazmová lampa je druh dekorativního osvětlovacího tělesa. Jedná se o skleněnou kouli plněnou inertním plynem (např. směsí dusíku a argonu). Tlak plynu je nízký, v komerčně vyráběných plazmových lampách se pohybuje okolo jedné setiny atmosféry. \n\nUprostřed lampy se nachází kovová elektroda připojená na vysokonapěťový transformátor pracující se střídavým proudem. Po zapnutí vzniká v plynu mnohonásobný výboj mezi elektrodou a skleněným povrchem. Přiložený adaptér převádí střídavé napětí 230 V na stejnosměrné 5–10 V. V tranzistorovém obvodu je pak generováno střídavé napětí 5–20 kV o frekvenci 10–40 kHz, které se přivádí na elektrodu. Mezi ní a povrchem vzniká silné elektrické pole. Elektrony urychlené polem se srážejí s atomy plynu a způsobují jejich excitaci a ionizaci. U míst s vyšší koncentrací ionizovaných částic vzniká proudový kanál. V jeho blízkosti dochází ke značné excitaci atomů plynu. Jakmile dojde k deexcitaci, je vyzářeno viditelné světlo. \n\nPřiložíme-li ruku na povrch koule, je v důsledku zvýšené kapacity v místě dotyku ihned iniciován proudový kanál (vizte ). Kromě klasického kulovitého tvaru se vyrábí i jiné tvary. Plazmové lampy jsou běžně k dostání v obchodní síti. Jejím autorem je fyzik William P. Parker, který ji v roce 1973 zkonstruoval při pokusech s elektrickými výboji v neonu a argonu.\n\n"}
{"id": "224416", "url": "https://cs.wikipedia.org/wiki?curid=224416", "title": "B* strom", "text": "B* strom\n\nB* strom je stromová datová struktura používaná v souborových systémech Reiser4, HFS a HFS+. Je variací na B-strom, přičemž více omezuje spodní hranicí potomků; v B* stromu řádu \"N\" musí mít všechny uzly ve stromu mimo kořene minimálně 2/3*\"N\" dětí místo původního počtu 1/2*\"N\" u B-stromu.\n\nTato změna způsobí že se tento strom nerozpadá tak rychle jako B-strom. Když je uzel úplně plný a chceme přidat další klíč, u B-stromu se uzel rozpadne ve dva zpola zaplněné. U B* stromu se klíč místo toho sdílí se sourozeneckým uzlem. Teprve když se zcela zaplní i tento sourozenecký uzel, tak se tyto dva zcela zaplněné uzly rozpadnou na tři uzly zaplněné jen ze 2/3. Tento způsob implementace stromu také vyžaduje, aby bylo vždy volné místo pro nejlevější klíč.\n\n"}
{"id": "224420", "url": "https://cs.wikipedia.org/wiki?curid=224420", "title": "Mozzarella", "text": "Mozzarella\n\nMozzarella je měkký sýr z italské Kampánie.\n\nMozzarella má tvar oválu a uskladňuje se v miskách nebo pevně uzavřených obalech obsahujících syrovátku. Má sněhobílou barvu a velmi tenkou lesklou kůru. Struktura mladého sýra je poměrně pružná a poddajná, dá se celkem lehce krájet. Jak sýr zraje, stává se měkčím a zintenzivňuje se jeho chuť.\n\nVe větším množství, zejména pro gastronomické účely, se tvaruje do kvádrů, chuťově se nikterak neodlišuje. Je ideální na smažení v tzv. trojobalu. Její chuť je výraznější, než klasický Eidam.\n\nNázev souvisí se slovem mozzare – odříznout, protože je formován nožem.\n\nMozzarella je sýr vyrobený z takzvaného \"točeného tvarohu\". Aby se mléko srazilo, přidává se do něj iniciační kultura a syřidlo. Tvaroh se nakrájí na velmi malé kousky a nechá se usadit. Potom se vytáhne ze syrovátky a míchá se ve vařící vodě, dokud se z něho nevytvoří hladká a lesklá masa. Z ní se odkrajují malé kousky, formují se do oválů a namáčejí do slaného roztoku. Originální mozzarella se vyrábí z buvolího mléka.\n\nV obchodech je dnes k dostání „Mozzarella di Bufalla Campana“ D.O.C z buvolího mléka a mozzarella z kravského mléka správně nazývaná „Fior di latte“ (neboli „mléčný květ“) i mozzarella smíchaná z obou typu mléka. Prodává se také mozzarella uzená „affumicata“ (affumicato = uzený), zvaná Provola, s nazlátle hnědou barvou, výraznější chutí, která je tradičně uzená nad ohněm z místních druhů dřev.\n\nMozzarella se vyrábí v různých tvarech a velikostech. Její formy zahrnují kromě klasické koule také „ciliegine“ (třešničky), „nodini“ (uzlíky) a další desítky různých dalších tvarů.\n\nMozzarella se nejčastěji přidává na pizzu, těstoviny, maso, do salátů, ale i jinam. Nejznámějším předkrmem je salát Caprese. Tento typicky letní salát je jedním z nejsnadnějších salátů, jaké může italská kuchyně nabídnout. Na talíř se střídavě pokládají plátky rajčat a mozzarelly, dále se posype lístečky čerstvě utržené bazalky, osolí a opepří a bezprostředně před podáváním se vše zalije panenským olivovým olejem.\n\nOriginální mozzarellu z mléka buvolů chovaných v Kampánii vyrábí mimo Itálii údajně pouze šest sýrařů. Sídlí v Londýně, New Yorku, Miami, Sydney, Dubaji a v Praze.\n\n"}
{"id": "224423", "url": "https://cs.wikipedia.org/wiki?curid=224423", "title": "Grímsey", "text": "Grímsey\n\nGrímsey je malý islandský ostrov a obec ležící asi 40 kilometrů severně od pevniny Islandu.\n\nNa severu ostrova Grímsey prochází severní polární kruh. Nejvyšší bod ostrova je 105 metrů nad mořem. Rozloha ostrova je 5,3 km². Roku 2006 zde žilo 99 obyvatel. Nejbližším ostrovem je Flatey, který je vzdálen 39,4 km.\n\n"}
{"id": "224427", "url": "https://cs.wikipedia.org/wiki?curid=224427", "title": "Pozdní gotika v české kultuře", "text": "Pozdní gotika v české kultuře\n\nPozdní gotika v české kultuře se v Čechách a na Moravě se začíná projevovat v druhé polovině 14. století, hlavní rozkvět zažívá v době Vladislava a Ludvíka Jagellonských (Jagellonská gotika, 1471–1526) a některé projevy lze pozorovat ještě až do počátku 17. století.\n\nZahrnuje všechny oblasti výtvarného umění, tedy architekturu, malířství, sochařství a umělecká řemesla, dále počínající humanismus a renesanci v literatuře, divadlo, hudbu a tanec. Charakteristické pro ni je prolínání prvků renesančního stylu, jenž po roce 1500 začíná převažovat. Renesanční impulsy se do české kultury dostávají většinou zprostředkovaně ze Slezska či z Uher. \n"}
{"id": "224431", "url": "https://cs.wikipedia.org/wiki?curid=224431", "title": "Čas (časopis)", "text": "Čas (časopis)\n\nČas (ČAS.) byl název časopisu realistické skupiny (Josef Kaizl, Karel Kramář, Tomáš Garrigue Masaryk), který založil roku 1886 Jan Herben.\n\n\"Čas\" založil Jan Herben, když se kvůli svému angažování proti tzv. Rukopisům rozešel se svým předchozím zaměstnavatelem, vydavatelem \"Národních listů\" Juliem Grégrem. První číslo vyšlo 20. prosince 1886, s periodicitou dvakrát měsíčně. Od roku 1889 vycházel \"Čas\" jako týdeník a v letech 1894–1906 jej Herben vydával sám. V letech 1901–1915 vycházel jako deník, než byl úředně zastaven. Začátkem „velké války“, jak píše Masaryk ve své \"Světové revoluci\", přinášel Čas velmi čtené články, zejména o bojích, postupu a ústupu Rusů a redakční porady, jichž se účastnil probíhaly denně. Tehdy v \"Knihovničce Času\" vycházely i publikace knižní, většinou brožované, nejen v češtině, ale i německy. Po zahájení Masarykova odboje a zahraniční akce byl Čas úředně zastaven. Úlohu časopisu realistů během první světové války převzala Masarykova \"Naše doba\". Opět vycházel v době první republiky 1921–1935.\n\nPo založení Realistické strany (původním názvem České strany lidové) na přelomu března a dubna 1900 a vyhlášení jejího programu (jehož autory byli T. G. Masaryk, František Drtina a profesor práv a ekonomie Josef Gruber) se stal \"Čas\" orgánem strany.\n\nV roce 1900 navštívil Masaryk Kladno, kde 5. července přednášel na pozvání studentů a sociálních demokratů o významu mistra Jana Husa. Po schůzi byl za zpěvu dělnických písní doprovozen účastníky přednášky až k nádraží. \"Čas\" (deníkem se stal Čas až v září 1900) informoval 8. července takto: „O významu Mistra Jana Husa přednášel dne 5. července na Kladně ve schůzi svolané studenty kladenskými s politickým spolkem sociálnědemokratickým prof. dr. T. G. Masaryk. Schůze byla velmi četně navštívena, zejména dělníky a jejich ženami. Do slavnostního večera nezapadl ani jediný rušivý hlas. Účastníci schůze okázalým průvodem prof. Masaryka doprovodili k nádraží, zpívajíce dělnické písně.“\n\nV \"Času\" začal publikovat například básník Petr Bezruč nebo autor \"Broučků\", evangelický farář Jan Karafiát. Na přelomu století psal do Času na přímou výzvu Jana Herbena Masarykův student na pražské filosofické fakultě Milan Rastislav Štefánik. Od roku 1902 působil v redakci Času Arnošt Heinrich, od roku 1904 redaktor brněnských Lidových novin a pozdější člen Masarykovy odbojové organizace Maffie. Odpovědným redaktorem listu byl v té době Masarykovi blízký další pozdější „mafián“ Cyril Dušek. V roce 1913 začal v \"Čase\" svoji novinářskou kariéru Ferdinand Peroutka.\n\nJan Herben dostal v polovině ledna 1899 poštovní zásilku od tehdy zcela neznámého autora jímž byl Petr Bezruč. Žádal o vytištění tří básní, které se šéfredaktorovi času líbily a připravil jejich otištění: „Den Palackého“, „Škaredý zjev“, „Jen jedenkrát“ (vyšla pouze ta třetí, ostatní byly cenzorem jako nepřípustné zakázány). Z dlouhodobé korespondence obou pánů vzešlo publikování řady básní v roce 1903, které souhrnně vyšly v \"Knihovničce ČASu\" pod názvem „Slezské číslo“, které se stalo základem oceňovaných Bezručových \"Slezských písní\".\n\nJan Karafiát vydal v době svého působení ve Velké Lhotě roku 1876 knihu \"Broučci\", anonymně a vlastním nákladem. Po letech se dostala do rukou Jana Herbena, který ji půjčil mladému redaktorovi ČASu Gustavu Jarošovi, který roku 1893 napsal do ČASu článek začínající slovy: „Uznávám za potřebné promluviti o dětské knížce, jejíž spisovatel nadto není znám, která je již 17 let na světě a možno říci ze světa. Básníka jejího lze s rozvahou nazvati českým Andersenem.“ Díky ČASu se z neznámé knihy stalo žádané zboží a následovalo několik vydání za sebou, ale teprve v desátém vydání v roce 1912 byla knížka vydána s plným jménem autora.\n\nPo sporu o Těšínsko začal roku 1920 ministr Beneš jednat s Poláky, a tím vzbudil nevoli národní demokracie. Předseda Kramář měl roku 1922 pět přednášek o zahraniční politice v nichž také nařkl Beneše, že politice nerozumí. Prezident Masaryk mu pádně odpověděl dvanácti novinovými příspěvky, podepsanými různými šiframi, neboť mu ústava ukládala maximální zdrženlivost v kritce politiků žijících. Autora, prezidenta Masaryka, identifikoval historik Jaroslav Werstadt, ale u jednoho velmi rozsáhlého článku, který vzbudil největší rozruch, si nebyl jist. Článek, podepsaný iniciálou T. vyšel v meziválečném Času 3. listopadu 1923 s titulkem „Prodaná nevěsta bez Jeníka“. Pisatel reagoval na Kramářův článek otištěný v Národních listech v den pátého výročí vzniku republiky. Kramář tam preferoval domácí odboj a o zahraničním se nerozepsal. Proto ten vtipný název článku pisatele a následující odstavec: „Jubilejní článek se obešel bez jména prezidenta Masaryka. Dr. Kramář chce provozovat „Prodanou nevěstu“ bez Jeníka. Úmysl píchá do očí. Bez Vaška by to snad šlo, bez Jeníka je hra nemožná.“ Taktéž úmysl pisatele „T .“ píchá do očí: Masaryka přirovnává k Jeníkovi, a koho obsadil do role retardovaného Vaška, lze si domyslet. Vtipný článek v Čase je velmi dlouhý, věta ze závěru: „Pohříchu 28. Října dr. Kramář zahrál na starý kolovrátek. V tom právě vidíme tu dvojakost strany − dr. Kramář překáží!“ Pisatel neříká, že překáží jemu, ale pouze konstatuje, že Kramář poškozuje svou stranu, její tiskový orgán i její žádoucí spolupráci s ostatními demokratickými proudy v zemi, což se záhy ukázalo jako pravdivé. Po patnácti letech, v roce 1938 se spisovatel Ivan Herben pokusil doložit, že autorem byl jeho otec Jan Herben, ale nepřesvědčil ani prezidentova syna, Jana Masaryka.\n\nV září roku 1920 vyšly v časopisu Čas příspěvky s názvem „Naše otázky a bolševické Rusko“, které pisatel podepsal pseudonymem „Československý legionář“. Avšak skutečnost, že se za tímto pseudonymem skrýval T. G. Masaryk, byla veřejným tajemstvím\n\nV roce 1993 byl \"Čas\" obnoven. Jako občasník Masarykova demokratického hnutí vychází 4 až 6 krát ročně (ISSN 1210-1648). Předsedy redakčního kruhu obnoveného \"ČASu\" byli dr. Zdeněk Koňák (1993–1994), doc. Jaromír Hořec (1995–2004), Miroslav Sígl (2005–2006) a doc. Vratislav Preclík (2006–2011), který je od roku 2011 předsedou nově zřízené redakční rady, zabývající se zejména legionářskou i sokolskou problematikou ve vztahu k T. G. Masarykovi a lidem kolem něho. Zavedl rovněž rubriku „hledání mostů přes řeku času, právě před sto lety“. Od roku 2011 přispívá odbornými články prof. Josef Dolista, který se zaměřuje na Masarykův filozofický koncept a je člen redakční rady i člen předsednictva Masarykova demokratického hnutí.\n\n\n"}
{"id": "224436", "url": "https://cs.wikipedia.org/wiki?curid=224436", "title": "Commerzbank Tower", "text": "Commerzbank Tower\n\nCommerzbank Tower (německy: \"Commerzbank Turm\") je komerční věžovitá budova německé Commerzbank ve Frankfurtu nad Mohanem s 56 podlažími. Postavena byla v roce 1997, autorem projektu je Norman Foster. Od dostavení je nejvyšší budovou v Německu, překonala Messeturm vysokou 257 metrů.\n\nBudova na trojúhelníkovém půdorysu dosahuje výšky 258,7 m (300,1 m včetně antény). Zvláštností je propojení kancelářských prostor se zelení, protože třetinu vnitřního prostoru zabírá celkem devět různých zahrad. Má podlahovou plochu 109,200 m².\n\n"}
{"id": "224440", "url": "https://cs.wikipedia.org/wiki?curid=224440", "title": "Tunel Sitina", "text": "Tunel Sitina\n\nTunel Sitina, nebo také Tunel Sitiny, či Tunel Františka je dálniční tunel na dálnici D2, v té její části, která prochází slovenskou metropolí Bratislavou (úsek \"Lamačská cesta\" – \"Staré grunty\").\n\nTunel tvoří dva menší, každý pro dva pruhy a jeden směr. Část tunelu je ražená (západní dlouhá 1189 m, východní pak 1159 m), část hloubená (západní 206 m, východní 216 m). Dohromady je tak tunel dlouhý 1440 m.\n\nStavba byla budována tzv. novou rakouskou tunelovací metodou (NRTM). Z důvodů bezpečnosti byly vyraženy i únikové chodby, a to celkem na pěti místech; součástí stavby jsou též i SOS budky. Po obou stranách jsou chodníky, široké 1 m, vozovka sama pak byla vystavěna v šířce 7,5 m.\n\nProjektová příprava tunelu začala již v letech 1996 a 1997. Ražba tunelu začala 27. října 2003, skončila 8. února, resp. 3. května 2005, poté probíhala montáž technologických zařízení. Tunel byl otevřen 24. června 2007. Náklady na výstavbu byly 3,5 miliardy Sk.\n"}
{"id": "224449", "url": "https://cs.wikipedia.org/wiki?curid=224449", "title": "Miroslav Lajčák", "text": "Miroslav Lajčák\n\nMiroslav Lajčák (* 20. března 1963, Poprad, Československo) je slovenský politik. Do sametové revoluce aktivní komunista. Vystudoval Moskevsky institut. Po roce 1989 se velmi rychle adaptoval na nové prostředí. Od 4. dubna 2012 zastává funkci ministra zahraničních věcí Slovenské republiky ve vládě Roberta Fica, tuto funkci zastával i v jeho první vládě v letech 2009–2010. V období let 2007–2009 působil ve funkci Vysokého představitele pro Bosnu a Hercegovinu.\n\nMiroslav Lajčák je rusínského původu. Vystudoval právo na Komenského univerzitě v Bratislavě, později studoval mezinárodní vztahy a diplomacii na Moskevském státním institutu pro mezinárodní vztahy. Studoval také na evropském centru George Marshalla v německém Garmisch-Partenkirchenu. \n\nV roce 1988 začal pracovat na československém ministerstvu zahraničí. Mezi lety 1991 a 1993 pracoval na velvyslanectví v Moskvě, nejprve československém a později slovenském. Mezi lety 1993 a 1994 byl šéfem kabinetu slovenského ministerstva zahraničí. V letech 1994 a 1998 pak byl slovenským velvyslancem v Japonsku, mezi lety 2001 a 2005 pak funkci velvyslance zastával v tehdejší Jugoslávii (Srbsku a Černé Hoře od roku 2003), Albánii a Makedonii.\n\nOd 30. června 2007 vystřídal ve funkci Vysokého představitele pro Bosnu a Hercegovinu svého předchůdce, Christiana Schwarz-Schillinga.\n\nVe Ficově první vládě zastával v období od 26. ledna 2009 do 8. července 2010 funkci ministra zahraničních věcí, do této funkce byl jmenován opětovně do jeho druhé vlády 4. dubna 2012. V roce 2016 neúspěšně kandidoval na funkci generálního tajemníka OSN. Dne 31. května 2017 byl zvolen předsedou Valného shromáždění OSN, funkce se oficiálně ujal 12. září 2017 a vykonával ji po dobu jednoho roku.\n"}
{"id": "224453", "url": "https://cs.wikipedia.org/wiki?curid=224453", "title": "Mykologie", "text": "Mykologie\n\nMykologie (z řec. μύκης \"mýkés\" – „houba“) je věda zabývající se studiem hub: jejich klasifikací (tříděním), funkcí v přírodě, genetickými a biochemickými vlastnostmi, jejich využitím v lékařství a potravinářství, otravami a nemocemi, které způsobují, apod. Příbuzným oborem mykologie je fytopatologie.\n\nMykologie byla dříve brána jako podobor botaniky, ačkoliv houby nejsou součástí říše rostlin a jsou evolučně bližší k živočichům. Některé části mykologie se překrývají s mikrobiologií. Hraničním oborem mezi mykologií a botanikou je lichenologie. Geomykologie je obor zkoumající interakce hub a geologického podloží.\n\n\n"}
{"id": "224456", "url": "https://cs.wikipedia.org/wiki?curid=224456", "title": "Lichenologie", "text": "Lichenologie\n\nLichenologie je nauka o lišejnících - symbióze houby (mykobiont) a většinou zelené řasy (fykobiont). Logicky tedy jde o hraniční obor mezi mykologií a botanikou. Vědci zabývající se lišejníky jsou lichenologové.\n\nPoprvé taxonomii lišejníků zevrubně zkoumal švédský botanik Erik Acharius (1757-1819), kterému se proto někdy říká \"otec lichenologie\" . Byl studentem Carla Linného. K významným Achariovým vědeckým pracím patří:\n\n\nMezi další lichenology patří například Edward Tuckerman či Konstantin Sergejevič Merežkovskij. Symbiotickou povahu lišejníků objevil roku 1867 Švýcar Simon Schwendener.\n"}
{"id": "224458", "url": "https://cs.wikipedia.org/wiki?curid=224458", "title": "Commonwealth Stadium (Edmonton)", "text": "Commonwealth Stadium (Edmonton)\n\nCommonwealth Stadium je sportovní stadion v kanadském Edmontonu postavený v roce 1978. Stadion je svého druhu největším v Kanadě a kromě zápasů CFL se na něm hraje i mnoho mezinárodních turnajů, jako třeba Mistrovství světa rugby žen 2006, nebo Mistrovství světa ve fotbale hráčů do 20 let 2007.\n"}
{"id": "224461", "url": "https://cs.wikipedia.org/wiki?curid=224461", "title": "Tomáš Jablonský", "text": "Tomáš Jablonský\n\nTomáš Jablonský (* 21. června 1987 v Praze) je bývalý český fotbalista. Nejčastěji hrál na levé straně obrany. Kariéru ukončil 12. prosince 2017.\n\nJe odchovancem FC Háje Jižní Město, odkud v průběhu mládeže přestoupil nejprve do Viktorie Žižkov, a poté do Slavie Praha.\n\nK prvoligovému utkání nastoupil prvně 13. května 2007 proti Příbrami v dresu Slavie. Před ročníkem 2007/08 se poprvé v kariéře zapojil do předsezónní přípravy A-týmu. První zápas v základní sestavě A-týmu odehrál 19. října 2007 a na podzim 2007 si zahrál i několik zápasů v prestižní Lize mistrů UEFA. Na jaře 2008 hostoval v SK Kladno a na podzim 2008 byl na hostování v týmu FC Bohemians Praha. V sezoně 2008/09 získal se Slavií mistrovský titul.\n\nV červenci 2009 byl společně s Janem Kovaříkem prodán do Jablonce jako součást transferu Adama Hlouška do Slavie. 17. května 2013 vyhrál s Jabloncem český fotbalový pohár, finálové utkání Poháru České pošty 2012/13 proti Mladé Boleslavi se rozhodlo až v penaltovém rozstřelu, který skončil poměrem 5:4 pro Jablonec (po konci řádné hrací doby byl stav 2:2).\n\n17. srpna 2013 vstřelil branku v ligovém utkání s hostujícím týmem 1. SC Znojmo, zápas skončil divokou remízou 5:5.\n\nV červnu 2014 se dohodl na dvouleté smlouvě se slovenským Slovanem Bratislava. Do klubu přišel zadarmo jako volný hráč, neboť s Jabloncem neprodloužil končící smlouvu, avizoval zájem o zahraniční angažmá. 5. července 2014 byl u výhry 1:0 nad MFK Košice ve slovenském Superpoháru. V domácím zápase play-off předkola Ligy mistrů UEFA 2014/15 20. srpna proti běloruskému FK BATE si vstřelil vlastní gól, Slovan stihl vyrovnat na konečných 1:1. Slovanu se nepodařilo proniknout do základní skupiny Ligy mistrů UEFA, Jablonský se tak představil v základní skupině I Evropské ligy, kde se bratislavský tým střetl s AC Sparta Praha (ČR), SSC Neapol (Itálie) a BSC Young Boys (Švýcarsko). V březnu 2015 ve Slovanu předčasně skončil.\n\nV létě 2015 zamířil na zkoušku do Slavie Praha. Později do svého bývalého klubu přestoupil. V sezóně 2015/16 odehrál za Slavii 21 ligových zápasů, branku nevstřelil. V ročníku 2016/17 se v dresu Slavie v ligovém zápase na trávník nedostal.\n\nV lednu 2017 přestoupil do moravského klubu FC Zbrojovka Brno, kde s ním trenér Svatopluk Habanec počítal na levou stranu obrany. Smlouvu podepsal do června 2018.\n\nJablonský odehrál v roce 2008 dva zápasy za český reprezentační výběr U21 - proti Portugalsku (výhra 3:2) a proti Turecku (porážka 0:2).\n\n"}
{"id": "224466", "url": "https://cs.wikipedia.org/wiki?curid=224466", "title": "Róbert Vittek", "text": "Róbert Vittek\n\nRóbert Vittek (* 1. dubna 1982, Bratislava) je bývalý slovenský fotbalový útočník a reprezentant, naposledy působící v týmu ŠK Slovan Bratislava. Hráčskou kariéru ukončil v posledním 32. kole ročníku 2018/19 v souboji s celkem ŠKF iClinic Sereď (výhra 3:1), na hrací plochu přišel v 75. minutě namísto Rafaela Ratãa a stal se díky tomuto startu mistrem ligy. Nastupoval na hrotu útoku. Mimo Slovensko působil na klubové úrovni v Německu, Francii, Turecku a Maďarsku. Jeho manželkou je slovenská zpěvačka Patrícia Vitteková, se kterou má dvě dcery.\n\nZa roky 2001 a 2002 vyhrál cenu Petra Dubovského, která se na Slovensku uděluje nejlepšímu slovenskému hráči do 21 let. V roce 2006 vyhrál slovenskou anketu Fotbalista roku. Je to aktuálně nejlepší střelec slovenské seniorské reprezentace, má na svém kontě 23 vstřelených gólů (v červnu 2010 na Mistrovství světa v Jihoafrické republice překonal Szilárda Németha, jenž nastřílel celkem 22 gólů).\n\nVittek začal se sportem ve čtyř letech ve Slovanu Bratislava. Zprvu se věnoval lednímu hokeji, od devíti let pak fotbalu. V 15 letech se o něj zajímal španělský klub Real Madrid, z transferu sešlo kvůli jeho zranění.\n\nV dresu Slovanu Bratislava se před sezonou 1999/00 propracoval do seniorské kategorie. V A-týmu Slovanu debutoval v roce 1999 ve svých sedmnácti letech proti Spartaku Trnava (výhra 3:0). Svoji premiérovou branku v nejvyšší soutěži vstřelil na jaře 2000 proti stejnému soupeři (výhra 3:0). V ročníku 2000/01 dal tehdy jako osmnáctiletý 10 gólů, v následující sezoně nastřílel 14 branek a v ročníku 2002/03 se stal třetím nejlepším střelcem ligy s 19 přesnými zásahy. Za Slovan nastoupil k 101 ligovým střetnutím.\n\nV srpnu 2003 odešel do Německa, hostovat za 200 tisíc eur do klubu 1. FC Norimberk. V týmu působil společně se svým krajanem Markem Mintálem. V ročníku 2003/04 pomohl Norimberku k návratu do Bundesligy.\n\nV létě 2004 do mužstva za cca jeden milion eur přestoupil. Svůj první gól v nejvyšší soutěži dal v úvodním kole na půdě klubu 1. FC Kaiserslautern (výhra 3:1). Podruhé v ročníku se střelecky prosadil 2. října 2004 proti Borussii Dortmund (remíza 2:2), když ve 25. minutě zvyšoval na průběžných 2:0. Trefil se i v následujícím kole proti týmu SC Freiburg (výhra 3:0). Ve 20. kole hraném 5. 2. 2005 vstřelil jedinou branku proti Hamburgeru SV, který v Norimberku zvítězil 3:1. Svůj pátý gól dal ve 24. kole v odvetě proti Dortmundu, když v 89. minutě vyrovnával z pokutového kopu na konečných 2:2. V sezoně odehrál 24 ligových střetnutí.\n\nPoprvé v ročníku se trefil 5. února 2006 v 19. kole proti Hannoveru 96 (remíza 1:1), když v 56. minutě otevřel skóre utkání. 12. 2. 2006 dal ve 36. minutě jediný gól Norimberku proti Bayernu Mnichov (prohra 1:2). V březnu 2006 měl skvělou střeleckou formou. Během třech ligových zápasů dal osm branek, což do té doby nikdo nedokázal. Trefil se třikrát proti mužstvům MSV Duisburg (výhra 3:2) a 1. FC Kolín (výhra 4:3)., dva góly dal do sítě Werderu Brémy (výhra 3:1) 1. dubna 2006 se následně prosadil proti klubu 1. FSV Mainz 05, když deset minut před koncem zvyšoval na konečných 3:0. Svoji dvanáctou a třínáctou branku dal ve 30. kole proti Kaiserslauternu (výhra 3:2). Další dvougólový večer prožil proti Borussii Mönchengladbach, když se ve 32. kole hraném 2. 5. 2006 podílel na výhře 5:2. Následně se trefil v domácím souboji posledního 34. kola proti týmu Hertha BSC (výhra 2:1). V sezóně 2005/06 vstřelil během 30 zápasů 16 gólů a umístil se na páté příčce mezi kanonýry první ligy.\n\nNa úvod ročníku se prosadil 12. srpna 2006 proti mužstvu VfB Stuttgart, Norimberk i díky jeho brance z 37. minuty zvítězil 3:0. Podruhé se trefil ve 13. kole, kdy pomohl ke konečné výhře 3:2 nad Bayerem 04 Leverkusenem. 2. 2. 2007 vsítil svůj třetí gól v ročníku, když s Norimberkem porazil překvapivě Bayern Mnichov 3:0. Následně se trefil proti Eintrachtu Frankfurt, v 87. minutě vyrovnával na konečných 2:2. Na jaře 2007 získal s Norimberkem německý pohár. V lize nastoupil na 24 střetnutí.\n\nV srpnu 2007 si v zápase proti Energii Cottbus poranil meniskus a prodělal operaci, jenž jej vyřadila ze hry na několik měsíců. Jediný střelecký zásah si připsal ve 27. kole hraném 5. dubna 2008 proti Eintrachtu Frankfurt (výhra 3:1), když ve 49. minutě zvyšoval na průběžných 2:1.\nV sezoně, ve které Norimberk sestoupil po čtyřech letech zpět do druhé německé Bundesligy, odehrál 17 ligových zápasů.\n\nV létě 2008 zakotvil ve francouzském klubu Lille OSC, kam přestoupil za 4,7 mil. € a podepsal čtyřletý kontrakt.\n\nLigový debut v dresu Lille si odbyl ve 4. kole hraném 31. srpna 2008 proti Girondins de Bordeaux (výhra 2:1), nastoupil na 70 minut. Svůj první ligový gól za Lille vsítil 15. listopadu 2008 ve vítězném utkání proti týmu AS Saint-Étienne (výhra 3:0). Podruhé se prosadil proti mužstvu FC Sochaux-Montbéliard (výhra 3:2), na hřiště přišel v 62. minutě a o dvanáct minut později vyrovnával na průběžných 2:2. Svůj třetí gól dal proti Olympiqu Lyon (výhra 2:0), když otevřel skóre zápasu. 21. 3. 2009 vstřelil branku na 2:0 proti Grenoblu Foot 38 (výhra 2:1). Střelecky se prosadil i v dalším kole, kdy pomohl k výhře 2:0 proti klubu FC Nantes. 30. května 2009 ve 34. kole se podílel na vítězství 3:2 nad týmem AS Nancy-Lorraine. V ročníku 2008/09 odehrál v lize 26 zápasů a pomohl mužstvu k pátému místu v tabulce.\n\nS klubem se představil ve skupinové fázi Evropské ligy UEFA 2009/10, kde bylo Lille OSC nalosováno do základní skupiny B společně s týmy Valencia CF (Španělsko), SK Slavia Praha (Česko) a Janov CFC (Itálie). Svojí jedinou branku v pěti střetnutích pomohl Lille k druhému místu ve skupinové fázi EL a k postupu do jarních vyřazovacích bojů.\n\nPoprvé v ročníku dal gól 23. 8. 2009 ve třetím kole proti mužstvu Toulouse FC (remíza 1:1), ve 44. minutě otevřel skóre zápasu. V utkání 21. kola snižoval v 76. minutě na konečných 1:2 proti klubu FC Sochaux-Montbéliard. Na podzim 2009 odehrál 12 ligových střetnutí.\n\n1. února 2010 odešel Vittek z Lille na půlroční hostování do tureckého týmu MKE Ankaragücü. Setkal se zde s reprezentačním spoluhráčem Markem Saparou.\n\nV dresu Ankaragücü debutoval ve 20. ligovém kole hraném 7. února 2010 proti Bursasporu (remíza 0:0), odehrál celých 90 minut. Následující týden se za Ankaragücü střelecky poprvé prosadil, když v 53. minutě srovnal v zápase s mužstvem İstanbul BBSK na konečných 1:1. Následně dvakrát skóroval do sítě Kayserisporu a podílel se na domácí výhře 3:0. Svoji čtvrtou branku dal 18. 4. 2010 ve 4. minutě proti Eskişehirsporu (výhra 3:1). Ve 32. kole rozhodl jediným gólem zápasu o výhře Ankaragücü nad Trabzonsporem. Během půl roku nastoupil k 12 utkáním v lize.\n\nPřed ročníkem 2010/11 jej Ankaragücü z Lille koupilo za 2,1 mil. € a uzavřelo s ním kontrakt do léta 2012. Svoji jedinou a na další dobu poslední branku dal 16. dubna 2011, kdy se trefil ve 29. kole z penalty proti Bucasporu (výhra 5:3). Celkem v této sezoně odehrál 12 ligových zápasů.\n\nV září 2011 odešel i s Markem Saparou do jiného klubu z Turecka, konkrétně do Trabzonsporu a podepsal smlouvu na dva roky. Přestupní částka činila v případě Vitteka 600 000 €.\n\nS Trabzonsporem se představil ve skupinové fázi Ligy mistrů UEFA 2011/12, kde byl tým nalosován do skupiny B a střetl se zde s italským Interem Milán, mužstvem Lille OSC a klubem PFK CSKA Moskva z Ruska. Vittek nastoupil pouze v první zápase proti Interu, Trabzonspor skončil v tabulce na třetím místě a do jarního play-off nepostoupil.\n\nLigovou premieru v dresu Trabzonsporu absolvoval 17. září 2011 ve druhém kole, když nastoupil na první poločas proti týmu İstanbul BBSK (prohra 0:1). Jednalo se o jeho jediný ligový start v daném ročníku.\n\nS klubem se představil ve čtvrtém předkole Evropské ligy UEFA 2012/13 proti maďarskému celku Videoton FC. Úvodní zápas skončil bezbrankovou remízou. Vittek nastoupil pouze v odvetě, ve které Videoton vyhrál na domácí půdě 1:0 po pokutových kopech a postoupil do skupinové fáze. První gól za Trabzonspor vsítil 26. srpna 2012 ve 2. kole turecké ligy proti hostujícímu Elazığsporu (výhra 2:0), když ve 41. minutě zužitkoval centr z levé strany a otevřel skóre utkání. Vittek se vrátil na trávníky 18. srpna 2012 po 11 měsících pauzy zaviněné operací pravého kolena. Podruhé se střelecky prosadil 20. 1. 2013 proti týmu Kardemir Karabükspor (prohra 1:3), když v deváté minutě otevřel skóre střetnutí. Během ročníku 2012/13 nastoupil k pěti utkáním v lize.\n\nZačátkem února 2013 podepsal 1½-roční kontrakt s celkem İstanbul BBSK. V srpnu 2013 však své působení v klubu ukončil. Kvůli zranění z mezistátního reprezentačního zápasu Slovenska s Belgií hraného 6. února 2013 neodehrál za İstanbul BBSK ani jeden soutěžní zápas. Tým na konci sezóny sestoupil do nižší soutěže a Vittek se pro něj stal příliš drahým hráčem.\n\nPo odchodu z İstanbulu BBSK začal trénovat s juniorským výběrem Slovanu Bratislava. V září 2013 se do mužstva po deseti letech vrátil, podepsal kontrakt do srpna 2014 a dostal dres s číslem 33.\n\nPoprvé po svém návratu nastoupil v dresu Slovanu v přípravném zápase se Spartou Praha 5. září 2013 (prohra 0:1, odehrál celé utkání). Při své obnovené ligové premiéře 14. září 2013 proti Dukle Banská Bystrica vstřelil gól, Slovan vyhrál na hřišti soupeře 4:2. 18. září 2013 vsítil dvě branky v ligovém utkání proti klubu FC Nitra (výhra 5:0). Prosadil se i v následujícím kole v derby proti Spartaku Trnava (výhra 3:1), když ve 25. minutě zvyšoval na 2:1. 10. listopadu 2013 se dvěma brankami podílel na výhře 3:2 na půdě týmu MFK Ružomberok. V následujícím 18. kole otevřel ve 30. minutě skóre zápasu proti mužstvu MŠK Žilina, Slovan zvítězil 2:1. V rozmezí 22.-24. kola se čtyřkrát střelecky prosadil, když dal dva góly z penalt proti klubu FK Senica (výhra 2:0) a po jedné brance do sítí týmů FC Spartak Trnava (výhra 2:0) a FK DAC 1904 Dunajská Streda (výhra 2:1). Ve 27. kole hraném 19. 4. 2014 se prosadil proti mužstvu MFK Košice, ve druhé minutě nastavení zvyšoval na konečných 2:0. V sezóně 2013/14 Corgoň ligy získal se Slovanem ligový titul, který byl pro něj prvním v jeho hráčské kariéře. S týmem došel až do finále Slovenského poháru, kde klub podlehl Košicím v poměru 1:2. S 12 ligovými góly v 17 utkáních se stejně jako spoluhráč Pavel Fořt stal nejlepším kanonýrem Slovanu a za králem střelců Tomášem Malcem z týmu FK AS Trenčín zaostal o dvě trefy.\n\nSe Slovanem, který v té době vedl český trenér František Straka, postoupil přes klub The New Saints FC z Walesu (výhry 1:0 a 2:0) a moldavský celek FC Sheriff Tiraspol (výhra 2:1 a remíza 0:0) do čtvrtého předkola Ligy mistrů UEFA 2014/15. V domácím zápase 4. předkola - play-off hraného 20. srpna 2014 proti běloruskému týmu FK BATE vstřelil důležitý vyrovnávající gól na konečných 1:1. Slovan se do skupinové fáze LM nekvalifikoval, v odvetě na půdě Bate prohrál 0:3. Představil se však v základní skupině I Evropské ligy UEFA 2014/15, kde číhali soupeři SSC Neapol (Itálie), AC Sparta Praha (Česko) a Young Boys Bern (Švýcarsko). Slovan skončil ve skupinové fázi bez bodu na posledním místě, Vittek se představil pouze v odvetě proti Spartě Praha. V sezoně jej pronásledovaly zdravotní problémy, díky kterým odehrál v nejvyšší soutěži jen pět střetnutí.\n\nV létě 2015 uzavřel se Slovanem novou roční smlouvu. S mužstvem postoupil přes gibraltarský klub Europa FC (výhry 6:0 a 3:0) a tým UC Dublin z Irska (výhry 1:0 a 5:1) přes první dvě předkola Evropské ligy 2015/16. V odvetě 3. předkola EL hraného 6. srpna 2015 přispěl hattrickem k domácí remíze 3:3 proti ruskému mužstvu FK Krasnodar. K postupu však výsledek nevedl, neboť první zápas skončil porážkou Slovanu 0:2.\n\nSvůj první gól v sezoně dal v sedmém kole proti klubu MFK Skalica (výhra 4:1), když ve 32. minutě zvyšoval na 3:0. 27. 9. 2015 se prosadil podruhé v ročníku a podílel se na výhře 3:1 nad týmem FO ŽP ŠPORT Podbrezová. Skóroval i v následujících dvou kolech, kdy se jednou trefil do sítě ViOnu Zlaté Moravce (výhra 2:0) a dvakrát do branky Spartaku Myjava (výhra 2:0). Svůj šestý gól v ročníku vsítil 28. listopadu 2015 v 18. kole proti Skalici (výhra 2:0), kdy v odvetě proti tomuto soupeři otevřel ve 22. minutě skóre střetnutí. Posedmé a poosmé se trefil 9. 4. 2016 v 70. a 72. minutě z pokutových kopů proti Ružomberoku (výhra 3:2). Dvoubrankový večer prožil i ve 28. kole, kdy se podílel na výhře 4:1 nad Spartakem Trnava. Se Slovanem na jaře 2016 došel po dvou letech opět do finále domácího poháru, kde tým tentokrát podlehl v zápase hraném v Trnavě mužstvu AS Trenčín 1:3. Celkem odehrál v této sezoně 25 ligových střetnutí. V červenci 2016 mu Slovan neprodloužil smlouvu.\n\nV průběhu ročníku 2016/17 odešel jako volný hráč (zadarmo) do maďarského prvoligového klubu Debreceni VSC, kde podepsal kontrakt na půl roku s opcí do léta 2017. Sešel se zde se svým krajanem a bývalým spoluhráčem ze Slovanu Bratislava Karolem Mészárosem.\n\nV dresu Debreceni debutoval 15. října 2016 v ligovém zápase proti týmu Paksi SE, na hřiště přišel do druhého poločasu a po dvou minutách vyrovnal na konečných 1:1. Podruhé v sezoně se trefil ve 14. kole proti mužstvu Gyirmót SE (výhra 2:1), když v deváté minutě dal první branku střetnutí. V prosinci 2016 v Debrecini skončil, jelikož realizačním tým ani vedení nevyužili předkupní právo. V maďarské nejvyšší lize odehrál osm zápasů a vstřelil dvě branky.\n\nV únoru 2017 se podruhé vrátil do Slovanu Bratislava, kde podepsal půlroční smlouvu s opcí.\n\nObnovenou premiéru v lize po druhém návratu si odbyl ve 21. kole hraném 25. 2. 2017 proti klubu AS Trenčín, na hřiště přišel v 86. minutě místo Seydouby Soumaha. Slovan v napínavém střetnutí porazil svého soka v poměru 4:3 a dostal se na průběžné druhé místo tabulky. Při absenci Soumaha nastoupil 11. března 2017 v ligovém střetnutí proti Senici v základní sestavě a poprvé po návratu se střelecky prosadil, když ve 24. minutě proměnil pokutový kop a rozhodl o výhře 1:0 na hřišti soupeře. V sezoně 2016/17 získal se Slovanem domácí pohár, když společně se svými spoluhráči porazil ve finále hraném 1. května 2017 na stadionu NTC Poprad tehdy druholigový tým MFK Skalica v poměru 3:0. Celkem v neúplném ročníku odehrál osm střetnutí v lize.\n\n23. června 2017 nastoupil za mužstvo na poslední tři minuty (na hřiště přišel namísto Jakuba Mareše) v utkání Česko-slovenského Superpoháru hraného v Uherském Hradišti proti českému celku FC Fastav Zlín, kterému Slovan Bratislava podlehl v penaltovém rozstřelu. Se Slovanem postoupil přes arménské mužstvo FC Pjunik Jerevan (výhry 4:1 a 5:0) do druhého předkola Evropské ligy UEFA 2017/18, kde bratislavský klub vypadl po prohrách 0:1 a 1:2 s týmem Lyngby BK z Dánska. 17. června 2017 uzavřel se Slovanem nový roční kontrakt. Svůj první a zároveň i jediný ligový gól v ročníku dal v 10. kole v souboji s Žilinou, když v 87. minutě snižoval na konečných 2:3. 1. května 2018 nastoupil za Slovan ve finále slovenského poháru hraného v Trnavě proti celku MFK Ružomberok, \"belasý\" porazily svého soupeře v poměru 3:1 a obhájily tak zisk této troje z předešlé sezony 2016/17. Během roku si připsal celkem 23 ligových utkání. Poslední květnový den mu v mužstvu vypršela smlouva a novou nepodepsal.\n\nAktuální k 26. květnu 2019\n\nV A-mužstvu Slovenska debutoval 29. května 2001 v přátelském zápase proti domácímu Německu, které zvítězilo v Brémách 2:0.\n\nSvůj první reprezentační gól zaznamenal v domácím přátelském utkání 15. srpna 2001 proti Íránu, které asijský host vyhrál v Bratislavě 4:3. Vittek se prosadil ve 30. minutě.\n\nStřelecky nejvydařenější utkání absolvoval Vittek 8. září 2004 proti Lichtenštejnsku, když na bratislavském stadiónu Tehelné pole zaznamenal hattrick. V kvalifikačním zápase na Mistrovství světa 2006 se prosadil v 15., 59. a 81. minutě. Dohromady tomuto soupeři vstřelil ve své seniorské reprezentační kariéře šest gólů.\n\nZačátkem února 2013 jej po roce a půl povolala do slovenské reprezentace dvojice hlavních trenérů Stanislav Griga a Michal Hipp, Slovensko čekal přátelský zápas v Bruggách s domácí Belgií. Naposledy Vittek odehrál reprezentační zápas 2. září 2011 v Dublinu proti Irsku (remíza 0:0). Poté měl zdravotní potíže s koleny. 6. února 2013 tedy nastoupil proti domácí Belgii v základní sestavě, ale již po 15 minutách hry se zranil a musel odstoupit kvůli podezření na natržený stehenní sval. Slovensko utkání prohrálo 1:2.\n\nK dalšímu reprezentačnímu zápasu nastoupil až 8. září 2015 v kvalifikaci na EURO 2016, trenér Ján Kozák jej nasadil proti týmu Ukrajiny (remíza 0:0). Vittek hrál do 65. minuty, poté jej vystřídal na hrotu útoku Martin Jakubko. Byl i v širší nominaci na EURO 2016 ve Francii, ale kvůli zranění kolene se na evropský šampionát nedostal.\n\nSlovensko se utkalo na Mistrovství světa ve svém prvním utkání v základní skupině F s nováčkem šampionátu Novým Zélandem, jediný slovenský gól vstřelil v 50. minutě hlavou Róbert Vittek. V 84. minutě byl vystřídán Miroslavem Stochem, Slovensko vítězství neudrželo a v 93. minutě zařídil konečnou remízu 1:1 hlavičkující Winston Reid. Ve druhém utkání 20. června 2010 podlehlo Slovensko jihoamerickému mužstvu Paraguaye 0:2, Vittek odehrál celý zápas. 24. června 2010 vstřelil dva důležité góly ve třetím zápase Slovenska v základní skupině proti Itálii a pomohl tak reprezentaci k vítězství 3:2 a postupu do osmifinále ze druhého místa na úkor Itálie. Slovenský útočník se prosadil ve 25. a 73. minutě. V osmifinále se Slovensko střetlo s Nizozemskem, v nastaveném čase v 94. minutě snižoval Vittek z pokutového kopu na konečných 1:2. Tento výsledek posunul do čtvrtfinále turnaje pozdějšího vicemistra Nizozemsko.\n\nRóbert Vittek vstřelil na tomto světovém šampionátu celkem čtyři z pěti slovenských gólů, zbývající dal Kamil Kopúnek v zápase proti Itálii. Za turnajovým králem střelců Thomasem Müllerem z Německa a dalšími třemi pětigólovými střelci zaostal o jedinou branku. Stal se rovněž nejlepším slovenským střelcem na světových šampionátech (před Adolfem Schererem se 3 góly z MS 1962).\n\nGóly Róberta Vitteka za A-mužstvo Slovenska\n\n\n"}
{"id": "224468", "url": "https://cs.wikipedia.org/wiki?curid=224468", "title": "Alexandr Parvus", "text": "Alexandr Parvus\n\nAlexandr Parvus (27. srpna 1867 Berezino, Minská gubernie, Ruské impérium – 12. prosince 1924 Berlín, Německo), vlastním jménem Izrael Lazarevič Gelfand (také Helphand), byl ruský židovský revolucionář.\n\nV roce 1885 se vyučil zámečnickému řemeslu, od roku 1888 studoval na univerzitě v Basileji. Stal se úspěšným podnikatelem, a využíval své obchodní zástupce jako agenty pro své politické cíle.\n\nProslul jako muž, který se podílel přípravě a financování bolševické revoluce v Rusku. Roku 1900 se seznámil s Leninem a později s dalšími ruskými revolucionáři, a začal s nimi spolupracovat na rozbití carského Ruska. Vytvořil celoevropskou síť agentů, která měla říší destabilizovat – organizací stávek a demonstrací, distribucí letáků, agitováním apod. Od roku 1915 mu na tyto aktivity přispívalo i německé ministerstvo financí. V roce 1917 organizoval přejezd Lenina ze Švýcarska do carského Ruska za pomoci oficiálních míst Německého císařství.\n\n"}
{"id": "224469", "url": "https://cs.wikipedia.org/wiki?curid=224469", "title": "Mistrovství světa v biatlonu", "text": "Mistrovství světa v biatlonu\n\nMistrovství světa v biatlonu jsou mistrovství pořádaná zpravidla každoročně od roku 1958.\n\nV roce 1957 Mezinárodní unie moderního pětiboje (UIPM) zahrnula biatlon do své působnosti a rozšířila název na Mezinárodní unii moderního pětiboje a biatlonu (UIPMB). První mistrovství světa v biatlonu se uskutečnilo v roce 1958 v rakouském Saalfeldenu. Až do roku 1964 byl na programu mistrovství světa závod na 20 km, střílelo se z velkorážních pušek na čtyřech střelnicích, vleže na 250 m na terče o průměru 250 cm, 200 m (25 cm), 150 m (20 cm) a ve stoje na 100 m (30 cm). Soutěž družstev tvořily výsledky tří nejlepších biatlonistů ze stejného státu.\n\nDo programu mistrovství světa byla zařazena štafeta v roce 1965 a od roku 1967 byl program rozšířen o závod juniorů na 15 km a štafet na 3x7,5 km. Třetí disciplína, závod na 10 km pro muže i juniory, se do programu dostal v roce 1974.\n\nNa podnět ČSSR a Rakouska se roku 1978 začala používat malorážka. Závod žen měl premiéru na mistrovství světa v roce 1984.\n\nV letech 1993-2017 získali čeští biatlonisté celkem osmnáct medailí (5/6/7), výrazně si tak polepšili a navázali na československé biatlonisty, kteří v letech 1958-1992 získali čtyři medaile (0/1/3).\n"}
{"id": "224472", "url": "https://cs.wikipedia.org/wiki?curid=224472", "title": "Jeden svět nestačí", "text": "Jeden svět nestačí\n\nJeden svět nestačí je 19. film ze série o Jamesi Bondovi, hlavní roli ztvárnil Pierce Brosnan. Scénář napsali Neal Purvis and Robert Wade. Ve filmu má James Bond za úkol zastavit padoucha jménem Renard, který se snaží zaútočit pomocí výbuchu unesené jaderné ponorky.\n\nTato bondovka byla poslední, ve které si zahrál Desmond Llewelyn jako Q. Pár týdnů po premiéře tragicky zahynul při automobilové nehodě. V průběhu filmu představil svého nástupce (R) a zmizel postupným klesáním do podlahy. Mezi fanoušky se rozhořela diskuze, zda tato scéna měla být opravdu tou poslední, ve které se Desmond Llewelyn objevil.\n\nPři natáčení úvodní honičky ve člunech na Temži byly v okolí instalovány web kamery, aby fanoušci mohli průběh natáčení sledovat. Ve filmu vystupuje skutečné sídlo britské tajné služby MI6, proti čemuž původně britská vláda z bezpečnostních důvodů protestovala. Nakonec však ministr zahraničních věcí Robin Cook prohlásil, že „po všem, co Bond udělal pro Británii, je tohle to nejmenší, co může Británie udělat pro Bonda.“ (After all Bond has done for Britain, it was the least we could do for Bond.)\n\n\n\n\nVydán v roce 1999, hudbu složil David Arnold. Skladatel poprvé v historii porušil tradici, která přikazuje zakončit film zcela novou skladbou, nebo (častěji) opakováním skladby úvodní.\n\nV úvodu jedná James Bond (Pierce Brosnan) se švýcarským bankéřem v Bilbau o navrácení peněz zaplacených průmyslníkem sirem Robertem Kingem jako výkupné za unesenou cenu Elektru Kingovou. Bond uspěje, vrací peníze prostřednictvím M Kingovi. Ten s nimi odchází, vzápětí ovšem zahyne při explozi přímo v centrále MI6. Bond na člunu vyrobeným Q pronásleduje vražedkyni, která ovšem uniká v balónu, kterého se Bond zachytí, ale žena v obklíčení vrtulníky spáchá sebevraždu a Bond spadne na střech stadionu Wembley, což mu způsobí poranění ramena na levé ruce.\n\nPo pohřbu Kinga je Bond poslán k ochraně Elektry Kingové, která přebírá po otci stavbu ropovodu z Kaspického moře na jih Turecka. Hlavním podezřelým je zloduch Renard, kterého se MI6 už jednou pokusila zabít. Tehdy však 009 selhal a pouze vstřelil kulku do Renardova mozku. Díky tomu má posunutý práh bolesti a je schopen vydržet mnohem více věcí než běžný člověk, ale den po dni se mu zavrtává více do mozku, takže je prakticky chodící mrtvola.\n\nPodle podezření MI6 ukradl Renard plutonium z bývalé ruské základny v Kazachstánu. Bond se tedy vydá na základnu, kde se setkává s americkou jadernou fyzičkou Christmas Jonesovou. Poté oba proniknou do budovaného ropovodu, kde zjistí, že Renard do něj umístil jadernou bombu. Při bližším zkoumání zjistí, že Renard použil jen část plutonia. Nechá tedy bombu vybuchnout (bez jaderného materiálu). Těsně poté Bond zjistí, že M byla unesena.\n\nDalším pátráním vyjde najevo, že Elektra spolupracuje s Renardem, který ji kdysi unesl. Společně hodlají umístit zbývající plutonium do jaderné ponorky, která by následně explodovala v průplavu Bospor. To by kontaminovalo Kaspické moře na řadu let, jediným způsobem dopravy ropy by byl Elektřin ropovod.\n\nBondovi se nakonec podaří tragédii zabránit. Při tom je zajat a mučen Elektrou, která mu říká \"Dala bych ti celý svět\", na což Bond odpovídá \"Jeden svět nestačí\" a cituje tak název filmu a motto rodu Bondů (latinsky Orbis non sufficit), které se objevilo ve filmu V tajné službě Jejího Veličenstva.\n\n"}
{"id": "224474", "url": "https://cs.wikipedia.org/wiki?curid=224474", "title": "Copperbelt", "text": "Copperbelt\n\nCopperbelt je jedna z devíti provincií v Zambii. Největšími městy jsou Kitwe, Ndola a Mufulira. Provincie se dělí na 10 distriktů. Nachází se zde významná ložiska měděných rud. \n"}
{"id": "224479", "url": "https://cs.wikipedia.org/wiki?curid=224479", "title": "Svinov", "text": "Svinov\n\nNázev Svinov nese více míst:\n\n"}
{"id": "224483", "url": "https://cs.wikipedia.org/wiki?curid=224483", "title": "Arabela (seriál)", "text": "Arabela (seriál)\n\nArabela je dětský československý televizní seriál z roku 1980. Ve třinácti dílech pojednává o rozdílech mezi skutečným a pohádkovým světem. První díl měl premiéru ve čtvrtek 25. prosince 1980.\n\nV seriálu hrála řada známých českých hereček a herců – Vlastimil Brodský, Jana Brejchová, Stella Zázvorková, Vladimír Menšík, Jiří Sovák, František Filipovský, Iva Janžurová a mnoho dalších.\n\nV seriálu se setkáváme s rozděleným světem, říší lidí a říší pohádek. Pan Majer, vyprávěč pohádek v televizi, žije s rodinou celkem spokojeně. Jednou při filmování najde zvoneček, zazvoní na něj a tím se osudy jeho rodiny spojí s říší pohádek. Zde vládne král Hyacint a také jeho dvě dcery Arabela a Xénie. Zatímco Arabela je hodná a prostá, Xénie je pyšná a panovačná. Kouzelník druhé kategorie, Rumburak, chce ovládnout říši pohádek. Zmocní se kouzelných věcí na opuštěném hradě a pomocí televize vstoupí do světa lidí, kde upravuje pohádky. To má zlé následky pro pana Majera. Arabela se seznámí s Petrem Majerem a zamiluje se do něj. Xénie se ale zmocní říše pohádek, kterou modernizuje do podoby říše lidí. Rumburak usiluje o Arabelu a je ochoten zničit i říši pohádek, jen aby dosáhl svého cíle. Na závěr chystá popravu Petra na svém hradě. Jako vždy, na poslední chvíli zasáhne Fantomas, který vězně osvobodí. Petr a Arabela se vezmou a král Hyacint předá novomanželům zvoneček, který však ukradne a zahrabe pes Pajda.\n\n\n\nDalší osudy čaroděje Rumburaka ve světě lidí byly tématem celovečerního filmu \"Rumburak\" z roku 1984, jiné postavy z původního seriálu v tomto filmu nevystupují.\n\nV roce 1993 bylo natočeno šestadvacetidílné pokračování seriálu pod názvem \"Arabela se vrací aneb Rumburak králem Říše pohádek\" s již dospělými Honzíkem a Mařenkou, kteří mají zachránit svět pohádek.\n\n\n"}
{"id": "224484", "url": "https://cs.wikipedia.org/wiki?curid=224484", "title": "Seznam divadel na Slovensku", "text": "Seznam divadel na Slovensku\n\nToto je seznam divadel na Slovensku.\n\n\nJejich zřizovatelem je vyšší územní celek nebo obec.\n\nBratislava:\n\nZápadní Slovensko:\n\nSeverozápadní Slovensko:\n\nStřední Slovensko:\n\nVýchodní Slovensko:\n\nJejich zřizovatelem jsou právnické osoby.\n\nBratislava:\n\nZápadní Slovensko:\n\nStřední Slovensko:\n\nVýchodní Slovensko:\n"}
{"id": "224485", "url": "https://cs.wikipedia.org/wiki?curid=224485", "title": "Taras Kuščynskyj", "text": "Taras Kuščynskyj\n\nTaras Kuščynskyj (25. května 1932 Praha – 27. prosince 1983 Praha) byl český fotograf. Věnoval se zejména reklamní a portrétní fotografii a fotografování aktů.\n\nRané dětství prožil na Podkarpatské Rusi, kde jeho rodiče působili jako učitelé. Na počátku druhé světové války se matka se synem vrátili do Prahy, otec rodinu opustil. Taras Kuščynskyj studoval architekturu na ČVUT v Praze. Po dokončení studia v roce 1961 pracoval jako projektant.\n\nSvou první samostatnou výstavu uspořádal v Hořicích v roce 1963. Od roku 1966 byl nezávislým fotografem. Vystavoval nejen doma, ale i v zahraničí (1967 – Nizozemí, 1971 – Rakousko, 1973 – Japonsko). Hlavním tématem jeho fotografií je žena. Fotografoval ve volné přírodě, odmítal umělé osvětlení a speciální vybavení. Věnoval se i krajinářské fotografii, zejména vysokohorské.\n\nČeská pošta vydala 8. 11. 2017 příležitostnou poštovní známku z cyklu Umění na známkách věnovanou Tarasovi Kuščynskému. Předlohou známky byla fotografie s názvem Schoulená z roku 1972 a Kuščynskyj za ni získal bronz v soutěži Fédération Internationale de l'Art Photographique v roce 1974 v kategorii černobílá fotografie. Modelka Dana Vašátková (Pitchon), kterou fotografoval Kuščynskyj v kapradí na zahradě chaty v Dobřichovicích, se později provdala do USA.\n\n\n\n"}
{"id": "224487", "url": "https://cs.wikipedia.org/wiki?curid=224487", "title": "Popovice (Jaroměřice nad Rokytnou)", "text": "Popovice (Jaroměřice nad Rokytnou)\n\nPopovice (2. pád \"do Popovic\", 6. pád \"v Popovicích\"; něm. ) jsou vesnice, místní část Jaroměřic nad Rokytnou. Na území této integrované obce je železniční stanice Jaroměřice nad Rokytnou. Ve vesnici žije obyvatel.\n\nZastavěné území místní části Popovice v podstatě splývá se zastavěným územím místní části Jaroměřice nad Rokytnou. Jejich jediným výrazným předělem je údolí dvou ramen říčky Rokytné, přes něž vedou dva malé silniční mosty. Střed Popovic určený kapličkou je od jaroměřického Náměstí Míru vzdálen 2,6 km.\n\nPopovice se rozkládají na obou březích říčky Rokytné. Obě části spojuje most. Nadmořská výška zastavěného území Popovic se pohybuje mezi 425–435 m n. m.\n\nPopovicemi vede silnice III. třídy spojující Jaroměřice s Dolními Lažany (č. III/36078) a Lesůňky (č. III/36080).\n\nPrvní zmínka o Popovicích pochází z roku 1407. Roku 1523 jsou jmenovány při příležitosti zápisu zboží jaroměřického panství, které patřilo Janu z Pernštejna a nadále sdílely osudy tohoto panství. V roce 1534 se Popovice připomínají jako majetek Jindřicha Meziříčského z Lomnice, roku 1609 pak Zikmunda z Tiefenbachu.\n\nVe skromné poloze při domu na Popovické ulici čp. 798 stojí kaple sv. Antonína Paduánského postavená v 18. století. Z dalších sakrálních objektů lze uvést dvoje Boží muka a dva kříže.\n\nTak jako v jiných místních částech Jaroměřic nad Rokytnou, i v okolí Popovic byly nalezeny pozůstatky po kultuře moravské malované keramiky.\n\nV roce 1843 se uvádí počet obyvatel 134 v 23 domech.\n\nPopovice byly elektrifikovány v roce 1929 Západomoravskými elektrárnami (ZME).\n\nK Jaroměřicím byly Popovice přičleněny r. 1964.\n\n\n"}
{"id": "224489", "url": "https://cs.wikipedia.org/wiki?curid=224489", "title": "Luděk Vimr", "text": "Luděk Vimr\n\nLuděk Vimr (5. července 1921, Králův Dvůr u Berouna – 9. listopadu 2005, Praha) byl český malíř, grafik a ilustrátor. Vystudoval pražskou UMPRUM, absolvoval v ateliéru prof. Františka Muziky. Ilustroval více než 40 titulů, pracoval především s dětskou knihou a učebnicí. Spolupracoval v prvé řadě s nakladatelstvím Albatros.\n\n\nIlustroval též několik dětských knížek napsaných malířkou a básnířkou, jeho manželkou Alenou Málkovou-Vimrovou, jako např.:\n\n"}
{"id": "224496", "url": "https://cs.wikipedia.org/wiki?curid=224496", "title": "Stromatolit", "text": "Stromatolit\n\nStromatolit (z řeckého \"strōma\" – \"vrstva\" a \"lithos\" – \"kámen\") je hlízovitá vápnitá biogenní usazenina bochníkovitého až polokulovitého tvaru. Je tvořena povlaky kalu bohatého na vápník, který se vysrážel, nebo jinak dostal na povrch porostů sinic nebo bakterií v bezkyslíkatém (nebo málo kyslíkatém) prostředí v mělkých oblastech moří.\n\nZbytky kolonií stromatolitů přežívají až dodnes, např. u pobřeží Austrálie (Žraločí zátoka).\n\nStromatolity jsou nejčastější v prekambrických usazeninách, v té době pravděpodobně vznikaly po celém světě. Mikroorganismy, které se podílely na jejich tvorbě, patřily mezi první fotosyntetizující organismy a měly pravděpodobně velkou zásluhu na obohacování atmosféry kyslíkem. Než se však jimi uvolňovaný kyslík mohl začít uvolňovat do atmosféry, nejprve v mořích rozpuštěný kyslík zreagoval s veškerým rozpuštěným železem, čímž vznikla současná ložiska železné rudy, např. právě v Austrálii.\n\nBěhem kambria před 540 mil. let jejich počet prudce klesal, ale lze je najít i v staroprvohorních, případně triasových horninách. Dodnes se vyskytují v některých západoaustralských mořských zátokách s vysokou salinitou, nebo v jezeře Pavilion v Britské Kolumbii.\n\nStromatolity patří mezi nejstarší zkameněliny z prekambrických usazenin, jsou staré přibližně 3,5 až 3,7 miliardy let. Další nalezené v oblasti u australského North Pole v oblasti Pilbara v západní Austrálii jsou z období prekambria a archaika.\n\nK nejstarším patří i nálezy z Bolívie, jejichž stáří je odhadováno na 2,2 až 2,4 miliard let.\n"}
{"id": "224502", "url": "https://cs.wikipedia.org/wiki?curid=224502", "title": "Válka s mnohozvířetem", "text": "Válka s mnohozvířetem\n\nVálka s mnohozvířetem je sci-fi kniha Vladimíra Párala z roku 1983.\n\nDěj knihy se odehrává v Čechách, které jsou, stejně jako celý svět, postiženy v důsledku znečišťování životního prostředí spadem hnědé hmoty, která se později začne projevovat jako myslící bytost a začne napadat lidi. Obyvatelé z dolních pater domů jsou evakuováni do hor, ti ostatní ve městech svádí s hnědou hmotou, která se formuje do tvarů velikosti lidských postav, neúprosný boj.\n\nKdyž je masit, jak je hmota zvána, v tomto boji poražen, začne se projevovat tak, že některým lidem na těle vyskakují hnědé novotvary a dotyční se začnou projevovat asociálním způsobem a zvýrazňují se u nich jejich negativní vlastnosti. Léčba je relativně nenáročná, ale jelikož je u dotyčných oslabena vůle, často se svého stavu zbavit ani nechtějí a masit v podobě suchého prášku dále požívají. Během děje knihy se někteří ze závislosti léčí, jiní do ní zase upadají.\n\nNakonec lidé i boj s tímto nebezpečím vyhrají, ale z ničeho se nepoučí a dále zamořují své okolní prostředí průmyslovými odpady.\nKniha je parafrází \"Války s mloky\" Karla Čapka.\n"}
{"id": "224505", "url": "https://cs.wikipedia.org/wiki?curid=224505", "title": "Antonov An-32", "text": "Antonov An-32\n\nAntonov An-32 ( a : Антонов Ан-32; v kódu NATO: Cline) je sovětský (dnes ukrajinský) dvoumotorový turbovrtulový transportní letoun pro krátké a střední tratě.\n\nAn-32 je v podstatě Antonov An-26 s překonstruovaným uložením silnějších motorů. Oproti An-26 je určen i pro provoz za ztížených podmínek. Umístění motorových gondol na horní stranu křídla umožnilo použít vrtule s větším průměrem. Ty jsou poháněny motory AI-20 o výkonu 5100 hp, téměř dvounásobném oproti motorům AI-24 u An-26. An-32 tak vykazuje skvělé vzletové charakteristiky i v tropickém a vysokohorském prostředí.\n\nPodle \"Jane's All The World's Aircraft 1988-89\"\n\n\n\n"}
{"id": "224509", "url": "https://cs.wikipedia.org/wiki?curid=224509", "title": "Nakladatelství Cor Jesu", "text": "Nakladatelství Cor Jesu\n\nCor Jesu je české katolické nakladatelství, vydavatelství a knihkupectví sídlící v Českém Těšíně. Jako vedlejší činnost provozuje prodej náboženských potřeb zejména pro farní úřady (mešní víno, hostie, devocionále…). Od svého založení v roce 1990 vydalo přes 40 titulů, např. \"Ilustrovanou Bibli\" pro mládež (prodáno 40 000 výtisků) či zpěvník \"Cantate\". Mimo to každoročně vydává kalendáře s katolickou tematikou.\n\n"}
{"id": "224510", "url": "https://cs.wikipedia.org/wiki?curid=224510", "title": "14 Herculis b", "text": "14 Herculis b\n\n14 Herculis b je exoplanetou obíhající kolem hvězdy 14 Herculis v souhvězdí Herkula.\n\nNa základě hmotnosti lze usuzovat, že se jedná o plynného obra přibližně stejné velikosti jako Jupiter, ale mnohem těžšího.\n"}
{"id": "224511", "url": "https://cs.wikipedia.org/wiki?curid=224511", "title": "Sașa Pană", "text": "Sașa Pană\n\nSașa Pană [saša pana], vlastním jménem Alexandru Binder (8. srpna 1902, Bukurešť – 25. srpna 1981, tamtéž), byl rumunský básník, prozaik, publicista a vydavatel.\n\nPo studiích na Lékařské fakultě a v Ústavu vojenského lékařství v Bukurešti (1921–1927) vykonával povolání vojenského lékaře. Od konce 20. let jeden z hlavních představitelů a organizátorů rumunské literární avantgardy, 1928–1932 řídil surrealistický časopis \"Unu\" a stejnojmenné nakladatelství, v němž vydával díla avantgardistů. Za války příslušník protifašistického odboje, po válce redaktor literárního časopisů \"Orizont\", \"Revista literara\", \"Flăcara\" aj. Knihovna v jeho domě se stala jedinečným archivem rumunské literární avantgardy.\n\nMeziválečné básnické sbírky jsou napsány ve znamení surrealismu – \"Slovo talisman\" (1933), \"Cesta lanovkou\" (1934), \"Tolita\" (1937), \"Vladimir\" (1938), \"Hory noc neklid\" (1940). Lyrický tón a přírodní tematika některých básní prozrazují odklon od surrealistické poetiky, kterou Sașa Pană teoreticky obhajoval ve své publicistice. Principu automatického diktátu se nejvíce přibližují básně v próze nazývané „prozopoeme“ – \"Diagramy\" (1930), \"Svévolná rovnodennost\" (1931), \"Románový životopis Boha\" (1932). Poválečné sbírky básní \"Za svobodu\" (1945), \"Odplout bez kotvy\" (1946) aj. přinesly dobovou občanskou tematiku ve zklidněném výrazu. K poznání historie rumunské avantgardy přispěla \"Antologie rumunské avantgardní literatury\" (1969) a memoáry \"Narozen roku 1902\" (1973).\n\n"}
{"id": "224513", "url": "https://cs.wikipedia.org/wiki?curid=224513", "title": "Beno", "text": "Beno\n\nBeno (popřípadě Benno) je mužské křestní jméno německého původu. Jedná se o obdobu jmen Benedikt, Benjamin nebo Bernard.\n\n\n\n"}
{"id": "224515", "url": "https://cs.wikipedia.org/wiki?curid=224515", "title": "Igman", "text": "Igman\n\nIgman je pohoří v centrální části Bosny a Hercegoviny, jedno z dílčích pásem Dinárských hor. Nachází se přímo na jihozápadě Sarajeva, nad městskou částí Ilidža, v sousedství pohoří Bjelašnica. Nejvyšší vrchol celého pohoří je Crni vrh (1502 m), což je ze všech pohoří v okolí hlavního města nejméně. V pohoří Igman byla také naměřena nejnižší teplota v celé zemi, −43 °C. Když je příjemné počasí, je možné z nejvyššího z vrcholů vidět až do Černé Hory i k Jaderskému moři.\n\nIgman je populární destinací pro zimní sporty, ale rovněž i pro letní turistiku. V období 14. zimních olympijských her v roce 1984 byla zdejší sportovní zařízení využívána právě pro hry, spolu s těmi na horách Jahorina a Bjelašnica; právě na těchto třech pohořích se velká část soutěží konala.\n\nZ této doby (polovina 80. let) také pochází velká část zdejších sportovních zařízení a dalších důležitých budov. Mnoho z nich utrpělo těžké škody během války v 90. letech 20. století. V současné době se plánuje vybudovat sem novou lanovou dráhu, která by začínala na okraji Ilidžy, přilákala více turistů a zajistila kvalitnější služby.\n"}
{"id": "224518", "url": "https://cs.wikipedia.org/wiki?curid=224518", "title": "HD 142 b", "text": "HD 142 b\n\nHD 142b je plynným obrem obíhajícím kolem hvězdy HD 142 v souhvězdí Fénixe.\n\nKolem své mateřské hvězdy obíhá přibližně ve stejné vzdálenosti jako Země od Slunce.\n\n"}
{"id": "224522", "url": "https://cs.wikipedia.org/wiki?curid=224522", "title": "Odložené případy", "text": "Odložené případy\n\nOdložené případy (v anglickém originále Cold Case) je americký detektivní televizní seriál odehrávající se ve Filadelfii. První epizoda byla uvedena v září 2003 na CBS. V České republice seriál vysílá TV Nova.\n\nV tomto seriálu se speciální jednotka z oddělení vražd Filadelfského policejního úřad]u zabývá řešením často velmi starých případů z minulosti, které byly z nějakého důvodu odloženy.\n\nKaždá epizoda začíná záběrem do minulosti (flashbackem), ve kterém můžeme vidět člověka (budoucí oběť) v posledních dnech či hodinách jeho života (neplatí vždy). Následuje záběr na již mrtvé tělo oběti. Divák se tedy hned na začátku nedozví, jakým způsobem a proč člověk zemřel nebo kdo ho zavraždil. Poté se děj přesune do současnosti, kde se odloženého případu ujme již zmiňovaná jednotka a začne ho vraždu vyšetřovat. Většinou na popud nějakého nově objeveného důkazu. Během výpovědí podezřelých se znovu objevují flashbacky, takže většinu postav musí hrát dva herci (postavu ze současnosti a z flashbacku). Vyšetřování někdy zkomplikuje zjištění, že možný svědek nebo pachatel je už po smrti. Každá epizoda, až na jednu výjimku (II. řada, epizoda 9 \"Lovec myšlenek\" (\"Mind Hunters\"), skončí úspěšným vyřešením odloženého případu. Na konci se také vždy a chvíli objeví před zraky nějakého detektiva v dálce \"duch\" oběti, která je jakoby ráda za vyřešení okolností své smrti a poté zmizí pomocí vyblednutí obrazu postavy nebo zmizí za objektem přejíždějícím kolem (př. auto).\n\n\n\nV průběhu 7 sezón bylo v letech 2003 až 2010 natočeno celkem 156 dílů seriálu.\n\nÚvodní písní je Nara od skupiny E.S. Posthumus. V každé epizodě se objeví přibližně šest různých písní (většinou dobře známých), které jsou nějakým způsobem spjaty s obdobím, kdy došlo k právě vyšetřované vraždě. Seriálová hudba tak pokrývá téměř všechny hudební styly 20. století.\n\n"}
{"id": "224536", "url": "https://cs.wikipedia.org/wiki?curid=224536", "title": "Ohňová země", "text": "Ohňová země\n\nOhňová země (španělsky: \"Tierra del Fuego\") je souostroví u jižního pobřeží Jižní Ameriky a také jeho hlavní ostrov (\"Isla Grande de Tierra del Fuego\") u jižního cípu Jižní Ameriky. Nachází se mezi Magalhãesovým průlivem (ten ji odděluje od pevniny) a Drakeovým průlivem. Souostroví se skládá z hlavního ostrova Isla Grande de Tierra del Fuego, který je rozdělen mezi Chile a Argentinou, o rozloze 48.100 km², a skupinou menších ostrovů, včetně mysu Horn.\n\nOhňovou zemi objevil v roce 1520 Fernão de Magalhães a pojmenoval ji podle ohňů, které uviděl v noci na ostrovech. Od roku 1881 je Ohňová země rozdělena mezi Argentinu a Chile.\n\n\nSouostroví se skládá z hlavního ostrova (Isla Grande de Tierra del Fuego) s rozlohou 48 100 km², a skupinou menších ostrovů. Hlavní ostrov je rozdělen mezi dvě země: 18 507,3 km² (38,57 %) patří Argentině, 29 484,7 km² (61,43 %) patří k území Chile.\nK území Chile patří: Polovina ostrova Isla Grande de Tierra del Fuego a ostrovy na západ a na jih od něj. Hlavní město je Punta Arenas. Největší chilské město je Porvenir.\n\nK území Argentiny patří: Východní část souostroví, ostrovy v jižním Atlantiku, jejíž základní kapitál tvoří Ushuaia, největším město souostroví. Dalším důležitým městem v regionu je Rio Grande na pobřeží Atlantského oceánu.\n\nTato oblast má oceánské podnebí, s krátkými, chladnými léty a dlouhé, vlhké, středně mírné zimy: průměr srážek 3000 mm za rok na západě, ale srážky rychle klesájí na východní straně souostroví. Teploty jsou stabilní po celý rok: v městě Ushuaia jen těžko překonávají 9 °C v létě a průměrná teplota v zimě je 0 °C. Sněžení může nastat i v létě. Chladná a vlhká léta pomáhají zachovávat staré ledovce. Nejjižnější ostrovy pod Antarktidou mají prostředí typické pro tundry, který neumožňuje růst stromů. Některé oblasti mají polární klima. Oblasti na světě s podobným podnebím jako na jižní straně Ohňové země, jsou: Aleutské ostrovy, Island, Aljašský poloostrov a Faerské ostrovy.\n\nPůvodními obyvateli byli indiáni z kmenů Alakaluf, Selknam (Ona) a Jaghan. Selknamové žijící ve vnitrozemí byli kočovní lovci divokých lam guanako a kožešinové zvěře, Jaghanové a Alakalufové sídlili na pobřeží, zhotovovali čluny z kůry a živili se sběrem měkkýšů, rybolovem a lovem mořských savců. Podle Darwina praktikovali v době hladu kanibalismus. Během 19. a počátku 20. století byli zdejší indiáni postiženi epidemiemi a vystaveni tvrdému pronásledování ze strany zlatokopů a farmářů, nejhůř byli postiženi Selknamové, kteří byli přímo vybíjeni. Jaghanové a Alakalufové byli postiženi spíše epidemiemi neštovic, chřipky a tuberkulózy. Na Ohňové zemi a přilehlé chilské pevnině přežívá asi 2600 Alakalufů, 1700 Jaghanů a necelých 500 Selknamů, většinu míšenců, hovořících pouze španělsky, pouze část Alakalufů ještě mluví svým původním jazykem.\n"}
{"id": "224537", "url": "https://cs.wikipedia.org/wiki?curid=224537", "title": "Feministická literární teorie", "text": "Feministická literární teorie\n\nFeministická literární teorie se zakládá na širokém a heterogenním spektru bádání, jejichž společným ohniskem je kritika androcentristického pohledu na literaturu. Není založena na jednotné a uzavřené koncepci, opírá se o řadu metod jejichž pomocí zkoumá, jak jsou v literatuře znázorňovány ženy, jak vypadá ženská literární produkce a recepce.\n\nPůvodně je feministická literární teorie zakotvena v politice a je pokládána za část sociokulturního hnutí. Mj. se opírá o poznatky sociálního studia žen, antropologie, teorie kultury či psychoanalýzy. Jeden z jejích hlavních cílů byl a je s pomocí kritické analýzy diskriminační struktury upozornit na marginalizaci žen v literárním oboru.\n\nFeministická literární teorie vznikala v 60. letech 20. století v anglosaské jazykové oblasti a byla potom přejata do Francie a Německa. Po pádu komunistického režimu také dostává stále více vlivu v postsocialistických zemích Evropy.\n\nVyvíjela se během \"feminismu druhé vlny\" v USA. Rozhodující byl akademický feminismus, který se pokusil především definovat a analyzovat sexuální předsudky v různých životných oborech, ale i v oborech umělecké produkce. To směřovalo hlavně k utváření vědomí a bylo orientované na reálnou životní zkušenost. Vědkyně se snažily analyzovat obrazy žen v klasických literárních dílech (analýza patriarchátu, toho jak určuje ženské postavy).\n\nPod nátlakem stálých výtek nevědecké práce byly pak konečně vytvořeny i teorie. První generace v USA to ale činila spíše proti své vůli, především bylo pokroku dosaženo intelektuální avantgardou ve Francii a vědkyněmi v USA, které bažily po akademické prestiži. Potom by se dalo, podle anglické teoretičky Toril Moi, rozlišovat mezi zástupkyněmi tzv. \"criticism\" (nepřátelskost k teorii) a \"theory\" (poplatné teorii). Základní rozdíl mezi anglosaským a evropským prostorem bádání se během 90. let postupně vytrácel díky oboustranné recepci a navíc se evropské vědkyně silně orientují na nově vzniklé americké \"Gender\" a \"Queer Studies\".\n\nDiferenční feminismus, který vznikl v pozdních 60. letech v USA a který trvá na rozdílu pohlaví, zdůrazňuje a definuje znaky, podle kterých se odlišují. Z toho vychází směr bádání \"Feminist Critique\", který se soustřeďuje na kritické (znovu)čtení děl mužských autorů a jejich obrazy žen. Představitelkami jsou Kate Miller, v jejíž disertaci Sexual Politics (1969) se pokusila o subverzivní četbu kulturních a literárních textů 19. a 20. století. Ve své knize rozebrala díla napsaná muži z hlediska feministické čtenářky. Zjistila, že standardní díla literatury a kultury jsou poznamenaná myzogynií. Judith Fetterley ve své studii The Resisting Leader (1978) popisuje dilema v němž se ocitají čtenářky misogynsky orientované literatury – v podstatě jsou nuceny přijmout mužský úhel pohledu, což vede k jejich podřízení. A Mary Ellman se svou knihou Thinking about Women (1968), ve které ironicky kritizuje stereotypní znázorňování žen v literatuře a způsob, jakým muži stereotypně rozhodují o jednotlivých rolích. Také tzv. \"Gynocriticism\" (Elaine Showalter, Sandra Gilbert a Susan Gubar), který vychází ze specifické ženské zkušenosti v literatuře a který analyzuje ženskou literaturu i „ženskou estetiku“, je počítán k diferenčnímu feminismu. Šlo o to vzít v úvahu všechny aspekty ženského psaní, od sociokulturních podmínek, specifické kreativity jazyka po témata a strukturu textů. Často je ženské pozici rozuměno jako privilegovanému přístupu ke „skutečnosti“ a „ženskosti“. Texty jsou čteny sebevztažně a přímo porovnávané nebo dávané do vztahu k životní zkušenosti čtenářek. Kritiku pracovních podmínek ženských autorek zachytila Virginia Wolfová např. v textu A Room of One’s Own (1929). Obecně se dá o těchto zástupkyních říci, že jsou z pohledu vedoucích poststrukturalistických modelů teorií kritizovány: kvůli zjednodušení pojmu literatury (literatura jako bezprostřední obraz reality), ignoranci nebo nezájmu o etnické a třídní problémy ze strany bílých badatelek příslušných střední třídě a kvůli nedostatkům teorie potažmo odporu k ní. Gilbert a Gubar vydaly antologii The Norton Anthology of Literature by Women, která se snaží o protikánon mužských hodnotových soudů zobrazených v tradiční literatuře. Dalším jejich dílem je studie The Madwoman in the Attic (1979), kde se zabývají otázkou, jak byla díla známých autorek 19. stol. ovlivněna mužskou kreativitou.\n\nV protikladu k diferenčním snahám v USA se zformoval, vycházeje z protestů roku 1968, \"francouzský diferenční feminismus\", který se opírá o dekonstruktivismus (Jacques Derrida) a psychoanalytickou výstavbu teorií (Jacques Lacan) 60. let jako teorie sexuálních rozdílů, která vychází z toho, že každá forma identity je zprostředkována a produkována řečí jakožto i diskursem. Ženské není definitivně určeno, nýbrž je samo momentem mnohosti a neurčitelných odlišností. Vycházejí z představy, že mezi mužským a ženským způsobem myšlení je zásadní rozdíl, jenž není dán biologicky, ale tím, jak na nás působí společensko-kulturní vlivy. Často kritizováno jako projev esencialismu.\n\nFrancouzské feministické literární teoretičky se domnívají, že rodová diference je zakotvena v řeči, kterou chápu spolu s Derridou jako falogocentrickou. To se projevuje ve stabilně určených významech a binárních opozicích, které franc. feministky dekonstruují a snaží se změnit. Jejich metoda se nazývá ecriture feminine. Derridova teorie \"différance\" je francouzskými feministkami rozšířena na dekonstrukci, která se pokouší objasnit, že domněle jasné pojmy jsou konstruované a ne od přírody dané, že se dějí jen na základě výkonu moci. Jejich teoretická práce se sbíhá v základním pojetí (např. spojení řeči a sexuality), ale přesto nevyvinuly žádnou koherentní teorii. Představitelkami jsou Hélène Cixous, která nachází ženský způsob vyjádření v tom, že ‚ženy píší tělem‘. Dle její koncepce inkoust vyvolává představu tělesné tekutiny a papír se stává tělem, které se jako popisuje. Ústředním pojmem je jouissance, sexuální požitek, jenž narušuje falocentrický řád. Luce Irigarayová přichází ve svých textech s neologismy, slovními hříčkami a stylistickými deformacemi, jenž mají také narušit falocentrický řád. A Julia Kristeva označuje dominantní jazykový řád za ‚zákon otce‘-tento zákon si osvojuje dítě, když se učí jazyk.\n\nRecepce a vliv francouzských feministek změnily situaci s ohledem na teoretický základ feministického bádání v angloamerickém prostoru. Těžiště recepce se zakládalo na premise, že rozdíly mezi pohlavími jsou zakotvené v jazyce. Nevycházely z toho, že jazyk mimeticky zpodobňuje skutečnost, ale že ten teprve skutečnost tvoří a tím je konstitutivním prvkem každé sociální danosti. Jednoduchým příkladem je gramatika rodů.\n\nS odvoláním na francouzské feministky a dekonstruktivistického literárního vědce Paula de Mana vznikla skupina feministických literárních vědkyň na universitě v Yale: Mary Jacobus, Shoshana Felman, Barbara Johnson a Gayatri C. Spivak. V průběhu 80. let se v návaznosti na Yale stal z feministické dekonstrukce ústřední literárněvědný diskurs s vysokou akademickou prestiží. S. Felman zavádí ženský způsob čtení, textová konstrukce ženy je podle ní místem, kde se projevuje diference, a kde se rozkládá identita.\n\nVšeobecná kritika dekonstruktivistického myšlenkového modelu se vztahuje na problém soustředění se na jazyk a rétoriku a tyto jakožto tvůrce identity a subjektivity a přitom udržení schopnosti jednání a vztahu k „reálnému světu“ nemůže garantovat.\n\nDekonstruktivní feminismus ústí v kulturně-vědecky orientovaná \"gender studies\". Pracují s formulacemi dekonstruktivistickými a teorií diskursu, vedou rozlišování a dekonstrukci identit dále, metaforizují ženskost a analyzují charakter konstrukce pohlavní identity. Subjektu nerozumějí jako autonomnímu, jednotnému já, ale jako konstruktu a efektu ideologie, jazykem a strukturami moci, které v sobě zahrnují diskurzívní a disciplinující, subjektivizující a podmaňující praktiky. Je to dynamické křížení sexuálních, pohlavních, „rasových“, třídních, etnických aj. identifikací. Toto znamená pro literární a kulturní kritiku, že subjekt viděný jako konstrukt nemůže být východiskem ani cílem. Stejně jako dekonstrukce mění pojem textu a dělají jeho hranice propustné.\n\nRozhodující impulz pro vývoj gender studies v USA přišel od antropoložky Gayle Rubin, která vycházejíc z Freuda a Lévi-Strausse rozlišuje mezi pojmy sex a gender (sex jako fyziologické, gender jako sociální pohlaví) a tyto dva pojmy používá ve společenské analýze.\n\nV neposlední řadě musíme vzpomenout filozofku Judith Butler, která sice explicitně nepracuje na poli literární vědy, jejíž teze k socio-kulturním a jazykovým konstruktivním procesům (ovlivněna Foucaultem) jsou ale v literární vědě silně vnímány. Hlavním bodem jejího myšlení je kritický přístup ke kategorii ženy jako subjektu a objektu feministického zkoumání.\n\nV průběhu 80. a 90. let se vyvinula debata o rozdílech tím směrem, že vedle kategorie pohlaví jsou analyzovány i kategorie rasy a třídy. Následkem tohoto rozlišování byly teorie jako \"black feminist literary criticism\" (B. Christian: Black Women novelists, 1980 a H. V. Carby: Reconstructing Womanhood, 1987) nebo \"lesbian and gay studies\" (například A. Richová se pokusila definovat ženství pomocí tzv. lesbického kontinua, lesbian continuum) potažmo \"queer studies\".\n\n"}
{"id": "224539", "url": "https://cs.wikipedia.org/wiki?curid=224539", "title": "Stripování", "text": "Stripování\n\nStripování (také striping nebo stripping) je proces, kterým jsou z kapaliny odháněny proudem procházejícího plynu těkavé látky. Pro tento účel lze použít vzduch, kouřové plyny, obsahující cca 10 % CO (které lze proto použít současně pro neutralizaci alkalických sloučenin nebo okyselování vody) a vodní páru. Proces stripování probíhá ve stripovacích věžích, kde dochází ke kontaktu mezi kapalnou (l) a plynou (g) fází.\n\nStripování lze realizovat v diskontinuálním nebo kontinuálním procesu. V diskontinuálním procesu se zpravidla jedná o nádrž, která se napustí upravovanou vodou a po vystripování nežádoucích látek se vypustí a proces se opakuje. Obvyklejší je kontinuální proces, realizovaný nejčastěji v koloně, do níž je přiváděna shora voda a do její dolní části plyn. Kolona bývá dělená přepážkami, síty nebo výplňovými tělísky (Rashingovy kroužky, polypropylenové síťoviny,…), aby se zdokonalil styk mezi (g) a (l) fází a zmenšilo se mísení kapaliny ve směru proudu. V daném případě se jedná o protiproudový systém.\n\nStripováním lze odstranit z vody těkavé látky:\n Alifatické a aromatické uhlovodíky,\n amoniak, sulfan, oxid uhličitý, kyanovodík, radon\n\nad a) Rychlost desorpce organických sloučenin je určena jejich rozpustností ve vodě a těkavostí. Pro uhlovodíky, případně chlorované uhlovodíky lze použít stripování vzduchem. Z porovnání rychlosti desorpce benzenu, toluenu a xylenu na průtočné koloně v kontinuálním procesu vyplývá, že tato rychlost se zvyšuje v uvedeném pořadí sloučenin, což je dáno jejich klesající rozpustností, přestože body varu v tomto pořadí rostou.\n\nVolba plynu se řídí druhem sloučeniny. Nejobvyklejší je vzduch. Pokud se požaduje současné okyselení vody, je možno použít kouřové plyny. Pro stripování fenolů a jejich derivátů se používá vodní pára. V tomto případě se vlastně jedná o destilaci vodní parou.\nU stripovacích postupů je třeba dbát na to, aby nedocházelo k nepřípustnému znečištění ovzduší. Proto se například při stripování ropných látek vzduchem doporučuje zařadit filtr s aktivním uhlím pro zachycení těchto látek v proháněném vzduchu s regenerací filtru vodní parou.\n\nV daném uspořádání při konstantním průtoku plynu (vzduchu) platí, že rychlost úbytku látky z roztoku (desorpce) je přímo úměrná jeho koncentraci.\n\ndC/dt)=-k´*c\n\nlog(c/c)=k*c\n\nkde c je koncentrace látky ve vodě (mg.l) v čase t (min), c je počáteční koncentrace látky (mg.l) v čase t = 0, k´, k jsou konstanty určující rychlost desorpce\n\nlog(c/c)=k*V\n\nkde V je objem plynu prošlý kapalinou za jinak stejných podmínek uspořádání systému. Z toho vztahu vyplývá, že zdvojnásobením průtokové rychlosti plynu lze dosáhnout dosáhnout stejné účinnosti desorpce za poloviční dobu.\nÚčinnost desorpce stripováním je závislá vedle vlastností látek tímto způsobem odstraňovaných na:\n\nSchéma stripovací věže na čištění odpadních vod:\n\nStripovací věže bývají navrhovány o průměru 0,9 až 2,0 m a o výšce 6 až 15 m.\nProvzdušňovací věž je stojatá nádoba čtvercového průřezu, sestávající z části patní, středových dílů s vestavbou a z části hlavové, ve které je umístěn demister pro záchyt vodních kapek. Uvedené části věže jsou spojeny přírubami. Přívod vody do věže je hlavovou částí pláště. Hrdlo pro připojení ventilátoru je umístěno v patní části pláště. Na patní části pláště je umístěn ventil pro odběr vzorků vody a odkalovací výpusť. Výška provzdušňovací věže je snadno nastavitelná libovolným počtem středových dílů s ohledem na typ a vstupní koncentraci látky, která je určena k separaci z vody.\n\n\n\n"}
{"id": "224544", "url": "https://cs.wikipedia.org/wiki?curid=224544", "title": "Teologická fakulta", "text": "Teologická fakulta\n\nTeologická fakulta (dříve také bohoslovecká fakulta) je fakulta specializující se na výuku teologie a související oblasti (např. přípravu kněží, pastoraci, pedagogiku apod.). Často bývá ve svém bádání vymezena věroukou určité církve, která se na jejím vedení podílí či zřizuje celou vysokou školu, k níž náleží.\n\nVe středověku byla teologická fakulta vedle fakulty právnické a lékařské jednou ze tří základních odborných fakult tehdejších univerzit, pro její absolvování však bylo třeba nejdříve navštěvovat fakultu artistickou.\n\nV České republice v současné době existuje 5 teologických fakult:\n"}
{"id": "224545", "url": "https://cs.wikipedia.org/wiki?curid=224545", "title": "Iontový poloměr", "text": "Iontový poloměr\n\nIontový poloměr, \"r\", je velikost iontu v krystalové mřížce. Udává se v pikometrech (pm) nebo Angströmech (Å). Velikost iontových poloměrů se pohybuje od 30 pm (0,3 Å) do 200 pm (2 Å).\n\nKoncept iontových poloměrů byl vyvinut nezávisle Goldsmidtem a Paulingem ve 20. letech 20. století na základě dat získaných novou metodou rentgenovou strukturní analýzou. Pauli tuto metodu zdokonalil. RTG krystalografie poskytuje přímo pouze mřížkové parametry krystalu, ale zjistit hranice mezi ionty v krystalu je mnohem obtížnější (v mnoha případech nemožné, nyní to lze vypočítat díky výkonnnějším počítačům). Např. můžeme zjistit, že délka každé strany krystalové mřížky chloridu sodného je 564,02 pm a že vzdálenost mezi středy sodíkového a chloridového iontu je poloviční:\n\nAle není možné zjistit, jakou část vzdálenosti zabírá sodíkový ion a jakou chloridový ion. Porovnáním velkého množství sloučenin, a s určitou dávkou chemické intuice, se Pauling rozhodl přiřadit oxidovému iontu (O) poloměr 140 pm, což umožnilo vypočítání poloměrů dalších iontů.\n\nV roce 1976 byly publikovány tabulky opravených iontových poloměrů, které jsou v současnosti preferovány před Paulingovými údaji. Novější údaje by měly být přesnější aproximací velikosti aniontů a kationtů v iontovém krystalu.\n\nIontový poloměr není konstantní vlastností daného iontu, ale mění se v závislosti na koordinačním čísle, spinovém stavu a dalších parametrech. I přes tento fakt, lze u iontových poloměrů pozorovat očekávané trendy v závislosti na poloze v periodické tabulce prvků. Velikost iontového poloměru klesá v rámci jedné skupiny. Iontový poloměr iontu s vyšším koordinačním číslem je větší, také v případě vyššího spinového stavu je iont větší než stejný iont v nižším spinovém stavu. Anionty jsou obecně větší než kationty, vzácnou výjimkou jsou některé fluoridy alkalických kovů.\n\nAnomálie velikosti iontových poloměrů v krystalech jsou často známkou vysokého podílu kovalence ve vazbě. Žádná vazba není úplně iontová, a hodně sloučenin, které pokládáme za iontové, např. některé sloučeniny přechodných kovů, vykazují částečný kovalentní charakter. Jako příklad je zde uveden přehled mřížkových parametrů halogenidů sodíku a stříbra. Při porovnání hodnot pro fluoridy lze konstatovat, že ion Ag je větší než Na, ale mřížkové parametry chloridů a bromidů ukazují na opačný poměr velikostí. Tento jev je způsoben zkrácením vazebné délky se stoupajícím kovalentním charakterem vazby.\n\n"}
{"id": "224547", "url": "https://cs.wikipedia.org/wiki?curid=224547", "title": "Česká biskupská konference", "text": "Česká biskupská konference\n\nČeská biskupská konference (ČBK) je stálý sbor katolických biskupů v České republice.\n\nČeská biskupská konference (ČBK), zřízená Apoštolským stolcem, je sborem biskupů České republiky, kteří společně vykonávají některé pastorační úkoly ve prospěch křesťanů na svém území k dosahování vyššího dobra, které lidem poskytuje církev podle norem práva, zvláště prostřednictvím různých forem a způsobů apoštolátu, přizpůsobených duchu doby a místním podmínkám.\n\nBiskupská konference na základě práva zakotveného v kán. 449, § 2 CIC je právnickou osobou. Sídlem je Praha.\n\nSamým právem k ní patří všichni diecézní biskupové obojího obřadu a jim naroveň postavení, biskupové-nástupci a biskupové pomocní a ostatní titulární biskupové, kteří na celém území nebo mimo území pro celý národ vykonávají zvláštní úkoly na základě pověření Apoštolským stolcem nebo biskupskou konferencí.\n\nKe shora uvedené konferenci patří: Stálá rada, Generální sekretariát, Ekonomická rada a též komise, ustavené biskupskou konferencí k dosažení určitého cíle (kán. 451 CIC). Ke specifickým úkolům, dle Stanov ČBK, čl. 26 § 3, byli jmenováni biskupové-delegáti s tím, že si ke spolupráci mohou jmenovat spolupracovníky z oblasti oboru a vytvořit radu. K zajištění každodenního chodu jednotlivých orgánů slouží sekretariát.\n\nČeská biskupská konference podléhá všem platným normám CIC, zvláště pak kán. 447-459 CIC.\n\nV letech 1993–2000 byl předsedou České biskupské konference pražský arcibiskup kardinál Miloslav Vlk. Arcibiskup Vlk byl nejdříve, a to v letech 1991–1992, předsedou Československé biskupské konference. Dne 25. ledna 2000 byl předsedou ČBK zvolen olomoucký arcibiskup Jan Graubner. Od 1. května 2010 je předsedou ČBK pražský arcibiskup Dominik Duka.\nMístopředsedou ČBK byl do roku 2010 biskup ostravsko-opavský František Lobkowicz, od května 2010 jím je arcibiskup Jan Graubner.\nGenerálním sekretářem ČBK byl 7. července 1993 zvolen a do roku 1995 vykonával úřad Václav Slouk. Od 1. října 1995 do října 2004 Karel Simandl a od roku 2005 biskup (apoštolský exarcha) Ladislav Hučko. Od 1. července 2011 jím byl Tomáš Holub. 19. dubna 2016 byl zvolen generálním sekretářem ČBK Stanislav Přibyl. Úřadu se ujal 1. října téhož roku.\n\nStálá rada pečuje o provádění všeobecných rozhodnutí konference; usměrňuje práci generálního sekretariátu; stará se o přípravu záležitostí, které mají být projednány na plenárním zasedání konference a o náležité provedení jeho rozhodnutí.<br>\nMimo plenární zasedání Stálá rada rozhoduje naléhavé záležitosti. Mají-li být vyhlášena rozhodnutí nebo prohlášení, nebo jde-li o věci závažnější povahy, ať se tak děje po poradě s diecézními biskupy.<br>\nStálou radu tvoří předseda a místopředseda konference, generální sekretář a alespoň jeden volený biskup.\n\nPředseda:\n\nMístopředseda:\n\nČlenové:\n\n\nFunkci mluvčího ČBK většinou zastává osoba, která není jejím členem. V této funkci se vystřídali Daniel Herman, Martin Horálek, Miloslav Fiala a Irena Sargánková, Monika Vývodová (Klimentová). Mluvčí může být rovněž vedoucím tiskového střediska. \n\nSoučástmi České biskupské konference jsou komise a rady. Biskupské komise se ustavují dle potřeby na dobu určitou či neurčitou. Jejich úkolem je na základě pověření plenárním zasedáním nebo Stálou radou připravit materiály pro plénum biskupské konference. \n1. Pro nauku víry\n\n- biskup Ladislav Hučko (předseda)\n\n- kardinál Dominik Duka OP\n\n- biskup Jan Vokál\n\n2. Pro liturgii (liturgický život, liturgická katecheze, liturgický prostor, umění, lidová zbožnost)\n\n- biskup Jan Vokál (předseda)\n\n- biskup Josef Hrdlička\n\n- biskup Vojtěch Cikrle\n\n- biskup Martin David\n\n3. Pro kněžstvo (semináře, formace a život kněží, trvalí jáhni, pomocníci v pastoraci)\n\n- biskup Vojtěch Cikrle (předseda)\n\n- biskup Pavel Posád\n\n- biskup Václav Malý\n\n- biskup Karel Herbst\n\n4. Pro katolickou výchovu (teologické fakulty, církevní školy, školské otázky všeobecně, katecheze, kurzy a osvěta)\n\n- biskup Ladislav Hučko (předseda, vysokoškolská subkomise)\n\n- biskup Pavel Konzbul (katechetická subkomise)\n\n- biskup František Václav Lobkowicz OPraem (předseda, subkomise regionálního školství)\n\n- biskup Tomáš Holub (subkomise pro regionálního školství)\n\n5. Ekonomicko-právní\n\n- biskup Tomáš Holub (předseda)\n\n- biskup František Václav Lobkowicz OPraem \n\n- biskup Jan Baxant\n\n- biskup Vlastimil Kročil\n\n6. Pro Charitu\n\n- arcibiskup Jan Graubner (předseda)\n\n- biskup Pavel Posád\n\n- biskup František Radkovský \n\n7. Smíšená komise ČBK a KVŘP\n\n- biskup František Václav Lobkowicz OPraem (předseda)\n\n- biskup Martin David (pověřen koordinací práce komise)\n\n- kardinál Dominik Duka OP\n\n- biskup Karel Herbst SDB\n\n- arciopat Prokop Petr Siostrzonek OSB\n\n- S. Krista Chládková OP\n----Ke specifickým úkolům byli, dle Stanov ČBK, čl. 26 § 3, jmenováni biskupové-delegáti, kteří si ke spolupráci mohou jmenovat spolupracovníky z oblasti oboru a vytvořit Radu.\n\n1. Pro sdělovací prostředky (kardinál Dominik Duka OP)\n\n2. Pro laiky (biskup Vlastimil Kročil)\n\n3. Pro rodinu (biskup Josef Nuzík)\n\n4. Pro mládež (biskup Pavel Posád)\n\n5. Pro zdravotnictví a bioetiku (Zdenek Wasserbauer)\n\n6. Pro duchovní službu v armádě (kardinál Dominik Duka OP)\n\n7. Pro duchovní službu ve věznicích (biskup Josef Kajnek)\n\n8. Pro Romy, menšiny a migranty (biskup Martin David)\n\n9. Pro krajany v zahraničí (biskup Václav Malý)\n\n10. Pro ekumenismus (biskup Tomáš Holub)\n\n11. Iustitia et Pax (biskup Václav Malý)\n\n12. Pro misie (arcibiskup Jan Graubner)\n\n13. Pro kulturu a památky (biskup Antonín Basler)\n\n14. Pro informační technologie (biskup Vlastimil Kročil)\n\n15. Pro spolupráci s COMECE (biskup Jan Vokál)\n\n16. Pro pastoraci povolání (biskup Pavel Konzbul)\n\n17. Delegát pro Nepomucenum (biskup Jan Vokál)\n\n18. Delegát pro eucharistické kongresy (biskup Jan Vokál)\n\nČBK je zřizovatelem dalších právnických osob:\n\n\n\n"}
{"id": "224549", "url": "https://cs.wikipedia.org/wiki?curid=224549", "title": "Seyðisfjörður", "text": "Seyðisfjörður\n\nSeyðisfjörður je vesnice na východě Islandu u konce fjordu stejného názvu. Leží v obci Seyðisfjarðarkaupstaður, která je odvozena od názvu města a je 213 km velká. V dubnu 2008 ve městě žilo 711 obyvatel. Starostou města je Ólafur Hreggviður Sigurðsson a PSČ je 710. Téměř celý Seyðisfjörður obklopují hory, na kterých se nachází mnoho vodopádů.\n\nKaždý týden z přístavu vyráží jediný trajekt pro přepravu automobilů jménem „Norröna“ (isl. „\"Norræna\"“), který pluje z Seyðisfjörðuru do měst Tórshavn na Faerských ostrovech, Bergen v Norsku, Hanstholm v Dánsku a Scrabster ve Skotsku. Seyðisfjörður se nachází 27 km východně od nejbližšího města Egilsstaðir, kde je také okružní silnice Hringvegur.\n\nS nedávným zánikem místních rybozpracujících továren se nyní vesnice soustřeďuje hlavně na turistiku, ale přesto zůstává nejvýznamnějším přístavem na východním pobřeží Islandu. Město je známé svými starými dřevěnými domy. Seyðisfjörður má také svůj dům kultury a mnoho muzeí.\n\nOsada na nynějším Seyðisfjörðuru byla založena v roce 1848 norským rybářem. Obyvatelé také stavěli ve vesnici dřevěné budovy. Město bylo používané jako základna pro americko-britské ozbrojené síly během druhé světové války. Roku 1995 zde byla postavena meteorologická stanice.\n\nTéměř na všech místech na Islandu, kromě aglomerací Reykjavíku a Akureyri, se počet obyvatel snižuje. Od roku 1998 do roku 2004 klesl počet obyvatel o 11 %. Sice roku 2005 až roku 2006 obyvatelstvo stouplo o 2,6 %, ale od roku 2006 se opět snižuje.\n\n"}
{"id": "224551", "url": "https://cs.wikipedia.org/wiki?curid=224551", "title": "Automobilový sport", "text": "Automobilový sport\n\nAutomobilový sport je typem motoristického sportu, který pro závodění využívá automobily.\n\nZávody automobilů existují již od samého počátku vynalezení automobilu. Nejdříve byly organizovány za účelem podpory nového typu transportu lidí a zboží mezi různými místy (první závody jsou datovány do roku 1867), ale brzy se staly zajímavou možností, jak výrobci automobilů mohli prezentovat své stroje.\n\nV současné době existuje mnoho různých kategorií automobilového sportu a každá má svá vlastní pravidla a nařízení.\n\nNejpopulárnějšími zástupci této kategorie jsou Formule 1 a IndyCar Series. Vozy mají standardně jedno sedadlo a mají odkrytá kola.\n\nZávody Formule 1 vznikly v Evropě a jsou pořádány téměř výhradně na uzavřených tratích, a to buďto uměle vytvořených, nebo městských. Vozy F1 jsou vybaveny moderní elektronikou, jako je systém KERS, mnoha aerodynamickými prvky (pro tvorbu přítlačných sil se používají velmi komplikovaná přední a zadní křídla) a také systémy pro bezpečnost jezdce (například HANS nebo Halo).\n\nV severní Americe je nejpopulárnější národní mistrovství American Open Wheel Racing, označované nejčastěji jako IndyCar nebo dříve také jako CART. Vozy jsou technologicky na nižší úrovni než F1, ale jsou schopny dosahovat vyšších rychlostí díky tomu, že většina závodů se pořádá na oválných tratích. Nejznámějším závodem je 500 mil Indianapolis.\n\nMezi závody monopostů se řadí také šampionát Formule E, tedy závody formulových vozů poháněné výhradně elektrickou energií. Závody se uskutečňují na městských tratích, neboť s sebou nenesou negativa jiných závodních sérií (např. hluk nebo zápach spáleného paliva). K diváckému zájmu mimo lokací přispívá i fakt, že monoposty jsou pro všechny závodní týmy stejné a liší se pouze pohonnou jednotkou.\n\nDalší závodní série monopostů jsou převážně určeny jako nižší soutěže k výše zmíněným, anebo se jedná o geograficky lokální variantu.\n\n\n\n\n\n\n\n\n\n\n"}
{"id": "224557", "url": "https://cs.wikipedia.org/wiki?curid=224557", "title": "Fasciolidae", "text": "Fasciolidae\n\nČeleď Fasciolidae patří do třídy motolice, kmene Platyhelminthes a představuje významnou skupinu parazitů člověka a zvířat. Čeleď čítá celkem 5 rodů, které parazitují v játrech, žlučovém měchýři nebo ve střevech. K vývoji potřebují jednoho mezihostitele – vodního plže.\n\nJde o velké motolice ve tvaru širokého listu měřící od 2 cm (\"Parafasciolopsis\") do 10 cm (\"Fascioloides magna\", \"Fasciolopsis buski\"). Ústní i břišní přísavka jsou uloženy blízko sebe v přední části těla. Vývody samčích i samičích pohlavních cest ústí mezi dvěma přísavkami v úrovni větvení střeva. Vaječníky jsou umístěny za sebou v zadní části těla. Slepě zakončené střevo se dělí na dvě větve mezi ústní a břišní přísavkou. Tělo pokrývá tegument s výraznými trny. Larvální stádia cerkarie jsou gymnocephalického tvaru.\n\n"}
{"id": "224558", "url": "https://cs.wikipedia.org/wiki?curid=224558", "title": "Curved Air", "text": "Curved Air\n\nCurved Air – britská skupina, průkopník progressive rocku.\n\nSkupinu v roce 1969 založili hudebníci:\n\nSkupina se vyvinula ze skupiny \"Sisyphus\" a byla pojmenována Francisem Monkmanem podle skladby \"A Rainbow in Curved Air\", jejímž autorem byl současný skladatel Terry Riley.\n\nSkupina prodělávala časté změny:\nPouze Sonja Kristina zůstala jako jediná ze zakládajících členů. Monkman, člen Academy of St. Martin ve Fields, později hrál s kytaristou Johnem Williamsem ve skupině nazvané Sky.\n\nHudebníci pocházeli z dosti odlišných uměleckých oblastí, klasické, folkové a elektronické hudby, konečným produktem pak byla směs progressive rocku, folk rocku a jazzových fúzí s klasickými prvky.\n\nSkupina prorazila v roce 1970 debutovým albem , \"Airconditioning\", které dosáhlo pozice číslo 8 v žebříčku britské hitparády a bylo druhým vydaným obrázkovým diskem, první vydala skupina Saturnalia o rok dříve. V roce 1976 skupina nahrála jejich tehdy poslední studiové album. Později se skupina několikrát sešla ve své původní sestavě za účelem odehrání koncertu, přičemž v roce 1990 vzniklo jejich další živé album.\n\n\n\n\n"}
{"id": "224560", "url": "https://cs.wikipedia.org/wiki?curid=224560", "title": "Říční jezero", "text": "Říční jezero\n\n"}
{"id": "224562", "url": "https://cs.wikipedia.org/wiki?curid=224562", "title": "Pustá země", "text": "Pustá země\n\nPustá země \"(1922, The Waste Land)\" je nejznámější básnická skladba anglického básníka, esejisty a dramatika amerického původu Thomase S. Eliota, nositele Nobelovy ceny za literaturu za rok 1948. Česky byla báseň vydána též jako \"Pustina\" (1967) nebo pod názvem \"Zpustlá země\" (2002). \n\nDílo je složitou výpovědí o době mezi válkami a je autorovou reakcí na první světovou válku. Eliot se v něm snaží vyjádřit bezmocnost člověka proti smrti. Tématem básně je lidský úděl a jejím hrdinou je nepojmenovaný Kdožkolvěk (v originále Everyman), který zápasí o spásu vlastní duše. Osobní se mísí s obecným, světské s duchovním, rýmy s volným veršem, který převažuje. Na básni se podílel různými radami a připomínkami i Elliotův přítel Ezra Pound. Dílo se skládá z pěti částí:\n\nPrvní tři části tvoří světský prostor básně, daný především obrazem moderního velkoměsta. Čtvrtá část líčí plavbu, ztroskotání a magickou proměnu utonulého hrdiny. Závěrečná část je obrazem duchovní pouti vyprahlou a zničenou zemí, děsivou krajinou moderní civilizace ke zřícenině Nebezpečné kaple (Chapel Perilous), kde podle tradice podstupoval rytíř poslední a nejtěžší zkoušku před dosažením svatého grálu. Na konci básně zazní hrom slibující déšť, ale vláha nepřijde. Kaple, v níž měl být svatý grál je prázdná a příslib regenerace se nenaplní. \n\n\n"}
{"id": "224563", "url": "https://cs.wikipedia.org/wiki?curid=224563", "title": "Epsilon Tauri b", "text": "Epsilon Tauri b\n\nEpsilon Tauri b je extrasolární planetou hvězdy Epsilon Tauri v souhvězdí Býka.\n\nHmotnost této planety (7,6krát více než hmotnost Jupitera) ovlivňuje celou hvězdnou soustavu a má vliv i na oběžnou dráhu hvězdy Epsilon Tauri, která patří mezi čtyři velké hvězdy tvořící skupinu Hyád.\n\nNejkratší vzdálenost planety od své mateřské hvězdy je 1,73 AU, nejdelší pak 2,346 AU. Průměrná rychlost oběhu je 34,26 km/s.\n\nAlternativní názvy planety: 74 Tauri b, HD 28305 b, HIP 20889 b, HR 1409 b, SAO 93954 b\n\n"}
{"id": "224564", "url": "https://cs.wikipedia.org/wiki?curid=224564", "title": "Luboš Hruška", "text": "Luboš Hruška\n\nPlukovník Luboš Hruška (20. července 1927 – 30. června 2007) byl český voják, politický vězeň komunistického režimu a tvůrce proslulé Meditační zahrady v Plzni, která je koncipována jako Památník obětem zla. Její součástí je křížová cesta a kaple sv. Maxmiliána Kolbeho.\n\nLuboš Hruška se narodil v roce 20. července 1927 v Plzni. Jeho středoškolská studia přerušila druhá světová válka, kdy byl jako šestnáctiletý nasazen k \"Luftschutzpolizei\", což byla ponáletová služba k vyprošťování raněných a mrtvých obyvatel po leteckém bombardování. V roce 1946 dokončil středoškolská studia a nastoupil do Vojenské akademie v Hranicích. Jako mladý důstojník byl zařazen k vojenskému útvaru v blízkosti státních hranic a při pokusu o jejich překročení byl v roce 1949 zatčen.\n\nByl odsouzen k 18 letům těžkého žaláře, propadnutí veškerého majetku a zbavení občanských práv. Za neustálého nelidského týrání poznal věznice Špilberk, Pankrác, Bory, Opavu, Leopoldov, Ruzyni a jáchymovský pracovní tábor Bytíz u Příbrami.\n\nBěhem vězeňských let se setkal s desítkami vězněných křesťanů, kněží a biskupů, díky jejichž svědectví přijal katolickou víru a nechal se tajně pokřtít tehdejším provinciálem jezuitů P. Františkem Šilhanem, který jej na křest také tajně připravoval. Iniciační událostí na této cestě víry bylo pro Luboše Hrušku setkání s páterem Ondřejem (civilním jménem Karel Frgal), které prožil těsně po svém odsouzení. Tento kapucínský řeholník jej ve společné cele přivítal takovým způsobem, že až do své smrti bude Luboš Hruška o tomto klíčovém setkání svého života vyprávět jako o svém prvním setkání s milujícím a osvobozujícím Kristem.\n\nBěhem více než desetiletého věznění pak složil Luboš Hruška slib, že pokud přežije, přebuduje ovocný sad, který zdědil po rodičích, na okrasný park sloužící k ozdravění duše člověka, zasvěcený svatém Kříži. Do díla se pustil hned po svém propuštění z vězení v roce 1960 u příležitosti prezidentské amnestie.\n\nOvšem bez hluboké víry Luboše Hrušky a jeho důvěry v Boží záměr by se jen těžko dokončení areálu dosáhlo. Na této cestě víry jej později doprovázel další františkán, P. Michal Pometlo. Velkou oporou mu byla také jeho rodina, syn Michal, dcera Jana a syn Petr, který se v roce 1994 stal katolickým knězem. Především mu ale byla oporou jeho žena Lída, která jej doprovázela po celý společný život v dobrém i ve zlém, od seznámení se po návratu z vězení a svatby v roce 1961, přes zklamané naděje pražského jara 1968, léta normalizace, počátky demokracie až k počátkům jeho fyzické bezmoci na podzim r. 2005.\n\nPoslední téměř dva roky již Luboš Hruška strávil upoután na lůžko ve svém rodinném domku v Plzni-Doudlevcích doprovázen rodinou a okruhem přátel. Jeho žena Lída o něj pečovala, dokud jí síly stačily, avšak onemocnění rakovinou jater způsobilo, že jej 29. listopadu 2006 předešla na věčnost. S podlomeným zdravím, ale za dobré mysli ji pak Luboš Hruška následoval o sedm měsíců později, brzy po půlnoci 30. června 2007, pár týdnů před svými 80. narozeninami.\n\nPo návratu z vězení začal na ovocné zahradě v Plzni-Doudlevcích pracovat a postupně ji měnil v meditační areál. Pokácel ovocné stromy, upravil terén a při svém dělnickém zaměstnání dojížděl do Průhonic, kde se účastnil přednášek o zahradní architektuře. Na základě získaných znalostí začal realizovat parkovou úpravu zahrady založenou na vhodných barevných uskupeních jehličnanů a vodních a zelených ploch.\n\nLubošovi Hruškovi šlo však především o realizaci nosné duchovní myšlenky budovaného areálu, která by vyjádřila trvalou připomínku utrpení těch lidí, kteří se postavili totalitním režimům – ať již fašistickému nebo komunistickému. Tou nosnou ideou se stalo utrpení Ježíše Krista, jehož utrpení bylo zástupnou obětí za lidstvo.\n\nZáměr vybudovat křížovou cestu ale nezůstal utajen, a tak Luboš Hruška své dílo v letech 1987–1989 realizoval za stálého dozoru StB. Pro svoji myšlenku získal akademického sochaře Romana Podrázského z Přibyslavi, který byl ochoten zdarma vytvořit 12 unikátních pískovcových plastik pro 14 zastavení křížové cesty. Na realizaci křížové cesty nebylo možné za vlády komunistů získat povolení, a tak Luboš Hruška riskoval odvoz 12 kusů pískovcových kvádrů z Hořic v Podkrkonoší nejprve do dílny Romana Podrázského v Přibyslavi a po zpracování další převoz do Plzně. Veškeré náklady hradil ze svého dělnického platu. Sochy byly na zahradě instalovány v letech 1987–1991. Jednotlivá zastavení je možné si prohlédnout na stránkách Památníku obětem zla.\n\nPo listopadu 1989 vznikl, jako dovršení projektu, záměr vybudovat v meditačním areálu kapli, která je dílem architektů J. Soukupa a J. Opla. Pro její realizaci a především pro získání podpory dobrovolných dárců založil Luboš Hruška Nadaci Památníku obětem zla. Při práci ve správní radě nadace spolupracovali s Lubošem Hruškou jeho přátelé J. Švec, J. Cuhra, P. M. Pometlo, C. Fojtíček, P. Náhlík a J. Soukup, kteří mu pomáhali s dokončením jeho díla. Vybudovaná kaple byla zasvěcena svatému Maxmiliánu Kolbe. Tento kněz, později svatořečený, se obětoval za již určeného vězně, otce 3 dětí, a podstoupil dobrovolně smrt popravou v nacistickém koncentračním táboře Osvětimi.\n\nV roce 1995 Luboš Hruška předal dokončený areál Meditační zahrady do vlastnictví biskupství plzeňského. Díky tomu dnes slouží kaple i celý areál, nesoucí oficiální název Památník obětem zla, všem občanům k církevním a kulturním účelům.\n\nZa své celoživotní dílo byl Luboš Hruška vyznamenán řadou cen. Je např. nositelem Historické pečetě města Plzně (1992), Ceny města Plzně (1994), Řádu T. G. Masaryka uděleného prezidentem České republiky v r. 1997, Velkokříže rytířského Řádu svatého papeže Silvestra uděleného papežem Janem Pavlem II. v r. 2002, Medaile Vojenského sdružení rehabilitovaných (2003), Ceny hejtmana Plzeňského kraje za občanskou statečnost (2003) či Čestného občanství města Plzně (2006). Po Luboši Hruškovi byla také v r. 1999 pojmenována planetka (18841) Hruška objevená astronomy Ing. Janou Tichou a Milošem Tichým z observatoře Kleť. V den pohřbu, 9. července 2007, mu byl in memoriam udělen zlatý Záslužný kříž ministra obrany.\nLuboš Hruška se svou prací zasloužil o vybudování díla, které má nejen vysoké estetické hodnoty, ale také silný duchovní rozměr a poselství, jehož je výše uvedená série vyznamenání pouhým vnějším pozlátkem.\n\nPoselství jeho života vtělené do Meditační zahrady v Plzni lze podle osobního svědectví jeho syna Petra Hrušky (Zemřel Luboš Hruška) vyjádřit takto:\n\n\n"}
{"id": "224569", "url": "https://cs.wikipedia.org/wiki?curid=224569", "title": "Carroll County (New Hampshire)", "text": "Carroll County (New Hampshire)\n\nCarroll County je okres amerického státu New Hampshire, který byl založen v roce 1840 a je spravovaný městem Ossipee, které dříve patřilo okresu Strafford.\n\nNa severu sousedí s okresem Coos, na severovýchodě s okresem Oxford (stát Maine), na jihovýchodě s York (stát Maine), s okresem Strafford na jihu, s okresem Belknap na jihozápadě a s okresem Grafton na západě.\n\nPočet obyvatel: 47 475 (v roce 2006), 43 666 (v roce 2000)\n\nŽeny: 50,7 % (v roce 2005)\n"}
{"id": "224572", "url": "https://cs.wikipedia.org/wiki?curid=224572", "title": "Hostinec U koule", "text": "Hostinec U koule\n\nHostincem U koule (v místním dialektu známější spíše jako \"U kule\") se nazýval dům s výčepem stojící od roku 1888 v \"Čertově Lhotě\", později také \"Lhotce\" u Moravské Ostravy, dnes ostravská čtvrť Mariánské Hory). V letech 1927 - 1955 dům sloužil také jako kino. V roce 1960 byl zbořen.\n\nHostinec U koule stál při říšské silnici z Moravské Ostravy směrem do Opavy ve Lhotce, což bylo na nároží dnešních ulic \"28. října\" (tehdejší \"Palackého\") a \"Přemyslovců\" v Mariánských Horách. Byl postaven Clemensem Hladischem, který byl významným moravskoostravským stavitelem té doby (mimo jiné se podílel na projektu kostela Božského Spasitele a regulaci řeky Ostravice). Clemens Hladisch byl také projektantem, stavitelem i majitelem tohoto hostince v jedné osobě. Po jeho dostavění v roce 1888 zažádal o koncesi k provozování hostinského zařízení v tomto domě s odůvodněním, že se jedná o první opravdový hostinec v této obci.\n\nHostinec měl velmi výhodnou polohu, neboť ležel nedaleko dynamicky se rozvíjejících železáren ve Vítkovicích, a mohl být proto hojně navštěvován obyvateli Moravské Ostravy i Vítkovic. Architektonicky se jednalo o velmi členitou stavbu z režného cihlového zdiva. Osobnost stavitele připomínaly iniciály C. H. v zakončení stříšky nad arkýřem.\n\nMajitel Clemens Hladisch se ještě roku 1888 rozhodl pronajmout lokál zkušenému židovskému hostinskému Samueli Offnerovi, což se setkalo s počátečním odporem místního obecního výboru. V roce 1908 dům s hostincem koupilo Stavební a podnikatelské sdružení v Mariánských Horách spolu s hostinskou koncesí, kterou po celou dobu své existence (až do roku 1950) propachtovávalo různým nájemcům.\n\nV průběhu času se vyskytovaly různé problémy s úrovní podniku provozovaným různými nájemci. V roce 1936 společnost již uvažovala o uzavření hostince z důvodu vedení soudního sporu s jedním z nájemců.\n\nSoučástí budovy byl rovněž velký sál pronajímaný k různým účelům, který byl v roce 1927 přebudován na kino s názvem \"Osvěta\" (původně bylo toto kino v sousedním objektu), od roku 1941 se jmenovalo \"Adria\".\n\nSál a zahrada objektu byly často využívány k důležitým místním společenským akcím, zvláště těm, které pořádala místní sociální demokracie. V říjnu 1893 zde proběhla ustavující schůze ostravského hornického odborového spolku „Prokop“ pod vedením Petra Cingra.\n\nProvoz kina skončil v roce 1955 a od té doby zůstal objekt nevyužitý. V roce 1960 byl celý objekt demolován. Přestože místo, kde ležel hostinec \"U koule\", je stále vysoce frekventované, zůstalo dodnes nezastavěné.\n\n\n"}
{"id": "224577", "url": "https://cs.wikipedia.org/wiki?curid=224577", "title": "Národní (Praha)", "text": "Národní (Praha)\n\nNárodní (dříve Národní třída) je významná ulice v hlavním městě Praze. Nachází se na rozhraní Starého a Nového Města. Probíhá jihozápadním směrem od Jungmannova náměstí, kde navazuje na ulici 28. října vedoucí z dolního konce Václavského náměstí, ke křižovatce u Vltavy a Národního divadla, kde navazuje na most Legií. Ulice se nachází v místech, kde se ve středověku nacházely příkopy hradeb Starého Města.\n\nV ulici sídlí přibližně sedm set právnických osob, mj. Akademie věd České republiky, Asociace profesionálních fotografů České republiky, CinemArt, agentura Czechoslovak Models, Česká advokátní komora, Eurovia CS, Mott MacDonald CZ, či Pražská plynárenská. Nachází se zde také několik kulturních podniků, např. Divadlo Viola, Divadlo Metro, Galerie Václava Špály, kavárna Slavia, Komorní kino Evald, Reduta Jazz Club, Café Louvre ad.\n\nUlice vznikla po roce 1781, kdy byl zasypán příkop, dělící pražské Staré Město a Nové Město. V 19. století nesla název \"Nové Aleje\" ( , její pojmenování se s postupem času různě měnilo: \"V alejích\", \"V nových alejích\", \"V stromořadí\", \"Uršulinská\" (západní část) či \"U Řetězového mostu\". V letech 1870–1919 se jmenovala \"Ferdinandova třída\" po bývalém císaři Ferdinandu I. Od roku 1919 nese jméno \"Národní\", s výjimkou let 1941–1945, kdy byla za německé okupace pojmenována \"třída Viktoria\".\n\nV 19. století podél ní vzniklo mnoho významných budov a institucí, jako je například Národní divadlo, Akademie věd České republiky, či Kavárna Slavia v Paláci Lažanských. Vedly tudy již ke konci 19. století (1885) i koleje koňky, které se před řetězovým mostem Františka I. obracely po nábřeží zpět do centra.\n\nVe 20. století byly mnohé staré budovy zbořeny a třída rozšířena. Ještě v letech 1949–1950 byl zbořen tzv. \"Braunerův dům\", ve kterém sídlila slavná kavárna Union.\n\nV letech 1972–1975 byl postaven obchodní dům \"Máj\", po roce 1989 převzatý obchodním řetězcem TESCO a v roce 2009 přejmenovaný na \"MY Národní\". Stavba byla v roce 2007 prohlášena za kulturní památku, hlavně díky své originální konstrukci. V letech 1982-1985 byla poblíž vybudována stanice metra Národní třída a část zdejší tramvajové trati od křižovatky Na Perštýně (přes Jugmannovo náměstí a ulicí 28. října) na Můstek byla následně zrušena. Po demolici tzv. \"Chourových domů\" vedle Národního divadla byla na jejich místě vystavěna v brutalistickém stylu, Nová scéna (otevřena v roce 1983).\n\nV roce 2018 vznikla na místě dlouholetého provizorního parkoviště nová budova DRN.\n\n17. listopadu 1989 došlo na rohu Mikulandské ulice k známému zásahu složek Veřejné bezpečnosti proti studentům, čímž začala tzv. sametová revoluce, která znamenala definitivní konec komunistického režimu v Československu.\n\nNa tuto událost upomíná pamětní deska na fasádě Schirdingovského paláce, který stojí právě na rohu Mikulandské a Národní, a každoroční připomínkové akce na Den boje za svobodu a demokracii, příležitostně spojené s demonstracemi k atkuálním politickým otázkám.\n\n\n\n"}
{"id": "224580", "url": "https://cs.wikipedia.org/wiki?curid=224580", "title": "Mateiu Ion Caragiale", "text": "Mateiu Ion Caragiale\n\nMateiu Ion Caragiale [mateju jon karadžale] (25. března 1885, Bukurešť – 17. ledna 1936, tamtéž) byl rumunský prozaik a básník, nemanželský syn Iona Luci Caragiala.\n\nOd 1903 studoval práva na Bukurešťské univerzitě a v Berlíně (kde žil jeho otec), avšak studium nedokončil. 1912 až 1914 působil jako ředitel sekretariátu na ministerstvu veřejných prací, 1919-1921 jako vedoucí odboru zahraničního tisku na ministerstvu vnitra, posléze se věnoval jen literatuře a ke konci života heraldice.\n\nV mládí časopisecky publikoval parnasistní verše evokující středověk a jeho fiktivní hrdiny (\"Orlice\", rumunsky „Pajere“, knižní vydání posmrtně 1936). V próze je nejvýraznějším představitelem rumunské literární dekadence, jejímž manifestem se stala novela \"Remember\" (1924), odehrávající se v kosmopolitním prostředí Berlína, s hlavní postavou extravagantního dandyho trpícího hlubokým vnitřním neklidem. Jeho vrcholné románové dílo Králové ze Starého dvora (rumunsky „Craii de Curtea Veche“, 1929) spojuje kultivované estétství se zálibou v bizarnosti, balkánském koloritu a v argotickém slovníku. Vyjadřuje nostalgický obdiv k někdejší rumunské aristokracii, současně však realisticky a s jistými groteskními prvky vykresluje atmosféru Bukurešti na počátku 20. století. Druhý román zamýšlené trilogie z balkánského prostředí \"Pod pečetí tajemství\" (rumunsky „Sub pecetea tainei“, publikován časopisecky 1930–1933), zůstal nedokončen.\n\n\nslovensky\n"}
{"id": "224583", "url": "https://cs.wikipedia.org/wiki?curid=224583", "title": "Niedercunnersdorf", "text": "Niedercunnersdorf\n\nNiedercunnersdorf je bývalá obec Německu, v Sasku, v Horní Lužici, v zemském okrese Zhořelec, poblíž hranic s Českou republikou. Má obyvatel.\n\nPrvní písemná zmínka o obci pochází z roku 1221.\n\n"}
{"id": "224594", "url": "https://cs.wikipedia.org/wiki?curid=224594", "title": "Žabomyší válka", "text": "Žabomyší válka\n\nŽabomyší válka (starořecky \"Βατραχομυομαχία\" Batrachomyomachía, původně snad \"Batrachomachia\" „Žabí válka“) je krátká epická báseň z pozdněhelénistické doby, která v parodii na homérovské eposy líčí jednodenní válku mezi myšmi a žábami na břehu rybníka.\n\nJak zpravují (z valné části legendární) antické životopisy Homéra, měl údajně tento básník složit tuto báseň, jakož i další žertovné básně, když působil jako učitel na Chiu a musel zabavit žáky. Tato tradice se dnes považuje za nevěrohodnou, stejně jako na Plútarchově spisu \"Zloba Hérodotova\" založené tvrzení, že autorem byl jistý Pigres z Halikarnassu z počátku 5. století př. n. l., jenž údajně nikdy neexistoval či nebyl básník. Text se na základě charakteristických lexikálních a stylistických znaků klade spíš do pozdněhelénistické doby; podle Helmuta Ahlborna lze vznik básně položit velmi pravděpodobně do Alexandrie či jejího okolí a 1. století př. n. l. První jistá zmínka o eposu a tedy nejzazší termín, kdy mohl vzniknout, je u Martiála (\"Epigrammata\" XIV 183) kolem roku 85 n. l. a jeho současníka Statia (\"Silvae\" I).\n\nArgumentem pro dřívější datování básně byl dlouho reliéf sochaře Archeláa z Priény (žijícího někdy mezi 3. stol. př. n. l. a 1. stol. n. l.) nacházející se dnes v Britském muzeu v Londýně, jež představuje \"Apoteózu Homéra\". U paty trůnu, na němž Homér sedí, se dají rozpoznat dvě ,hrubě zhotovené zvířecí postavy, o nichž se v 19. století věřilo, že jde o zpodobnění myši a žáby, čímž tedy již Archeláos přisoudil Žabomyší válku Homérovi. Doba, v níž Archeláos žil, je však nejistá a kromě toho se obě zvířata dají jen stěží rozeznat a mohlo by se také jednat o pozdější přídavky nebo (jak se předpokládalo až do 19. století) o dvě myši, jež by tak ironicky představovaly literární kritiky „ohlodávající“ Homérovo dílo.\n\nBáseň sestává ze zhruba 300 daktylských hexametrů (počet kolísá podle konkrétní moderní ediční rekonstrukce).\n\nÚvod v epické tradici a epickým jazykem ohlašuje velkou válku, přičemž bezvýznamný obsah působí o to komičtěji. Na základě ezopské bajky o myši a žábě se vypráví, jak myší princ Drobtober (řecky \"Psicharpax\" — všechna jména jsou „mluvící“) hasil žízeň u rybníka, když se vynořil žabí král Náfuka (\"Physignathos\") a zeptal se ho na původ a rodokmen. Vzájemné představení, vytvořené přesně podle Homérova vzoru, končí Drobtoberovou chválou myší kultury, která má být nadřazena té žabí.\n\nV odpověď Náfuka pozval Drobtobera k prohlídce své říše; chtěl jej na svých zádech převézt přes rybník, na počátku plavby se však z vody náhle vynoří vodní had. Náfuka se ulekl a hledal útočiště pod hladinou, zapomněl však na Drobtobera, jenž se utopil, před smrtí však stihl žáby proklít. Vše ze břehu viděl myšák Miskoliz (\"Leichopinax\") a oznámil to myším, jež zachvátil strašný hněv. Odplatu žábám slíbil především Drobtoberův otec, král myší Chlebožer (\"Troxartes\").\n\nNa sněmu se myši usnesly na odvetném vojenském tažení pod Chlebožerovým vedením proti žábám a vyzbrojily se na ně. Žabí král Náfuka mezitím odmítl vinu za Drobtoberovu smrt, takže se žáby v radě rovněž usnesly se vyzbrojit. Jak patřilo k homérské tradici, konalo se souběžně shromáždění olympských bohů: Zeus pateticky vyzval k pomoci každé ze stran, Aténa však pod dojmem nepříjemných zážitků s oběma druhy (myši jí rozhlodaly látky, kvákání žab jí způsobilo bolesti hlavy) se přimluvila, aby bohové sledovali boj nezúčastněně. Zeus souhlasil a válka se započala.\n\nNásleduje líčení bitvy, jež obdobně jako u Homéra sestává z líčení soubojů dvou hrdinů a zdlouhavě vypočítává zranění a způsoby úmrtí. Popis je však celkově tak zmatený, že moderní bádání dospělo k předpokladu, že tato pasáž vznikla dříve jako nezávislý text a do básně byla včleněna dodatečně.\n\nŠtěstí se v bitvě přiklánělo střídavě na jednu, střídavě na druhou stranu, pak se však zdála být rozhodnuta ve prospěch myší díky nesmírnému hrdinství myšáka Zbytkokrada (\"Meridarpax\"), jenž hrozil, že „vyhubí žabí plémě“. Zeus se nyní smiloval nad žábami a vyzval bohy k zásahu, avšak sám bůh války Árés poznamenal, že ani síla jednotlivých bohů není dost velká, aby bitvě učinila přítrž. I když Zeus na Áreovu radu mrštil svým nejstrašnějším bleskem, myši se od vítězného postupu nedaly odradit. Nakonec Zeus vyslal vojsko opancéřovaných krabů, jimž se podařilo myši zahnat na útěk. Se západem slunce tak válka skončila.\n\nNáhle vodní had se vynořil, hrozný to pohled\noběma. Vysoko držel nad vodou vztyčenou hlavu.\nToho Náfuka spatřil a střemhlav se potopil ke dnu,\nzapomněv zcela, že druha činem tím odsoudil k smrti.\nKe dnu rybníka klesl a prchl tak záhubě černé.\nMyšák, kterého zradil, však naznak do vody padl\nzoufale roztáhl tlapky a zmíraje sténal a pištěl,\nmnohokrát pod vodu klesl a mnohokrát nad vodu zase\nvyplul, prackami tluka, však souzen nebyl mu únik.\nZmíraje neslavnou smrtí takto slovy se ozval:\n„Náfuko, před nikým neskryješ nikdy hrozný svůj zločin,\nže´s mne ze hřbetu svrhl, jak ze skály na pospas vlnám.\nJistě bys nade mnou nebyl zvítězil na zemi, bídný,\nv prudkém zápase pěstním ni v běhu, ale ty zrádně\ndo vody jsi mne svrhnul; však božstvo vše vidí a pomstí.\nMyši ti odplatí válkou a věru ti vyhnutí není.“\n\nŽabomyší válka se brzy stala školní četbou, o čemž svědčí jak velký počet dochovaných rukopisů (přes sto), tak komentářů a také silné přepracování textu. To mělo podobu četných interpolací (vsuvek jednotlivých veršů a celých oddílů), často citátů Homéra, jimiž se horliví čtenáři snažili učinit parodii ještě parodičtější. Následkem byly v byzantské době dvě silně se rozcházející recenze a textová vydání. Nejstarší dochovaný rukopis je \"Codex Baroccianus 50\" z 10. století. Tiskem byla Žabomyší válka vydána roku 1474 v Brescii a jedná se tak o jednu z nejstarších řeckých tištěných knih, ne-li vůbec nejstarší.\n\nV novověku podnítila báseň řadu výtvorů zahrnujících překlady, nápodoby nebo dokonce doplnění. Tak německý jezuita Jacob Balde ji v roce 1637 přepracoval v latinském jazyce, německý spisovatel Georg Rollenhagen ji rozšířil na rozsáhlý epos čítající 10 000 veršů, podobně ji přebásnil a rozšířil mezi lety 1831 a 1837 italský básník Giacomo Leopardi (pod názvem \"Paralipomeni alla Batracomiomachia\"). Byzantský básník Theodoros Prodromos se v 1. polovině 12. století nechal Žabomyší válkou inspirovat a složil \"Kočkomyší válku\" jako parodii na antickou tragédii. Podobně napodobil epos svou \"Kočičí válkou\" španělský básník Lope de Vega.\n\n\n\nPrvní překlad do češtiny, pod jménem \"Homérova BATRACHOMYOMACHIE čili Žab a Myší vojna\", provedl profesor c. k. vyššího reálného gymnasia v Táboře Hynek Mejsnar. Překlad je plný těžkopádných novotvarů a dnes již působí nejen neobvykle, nýbrž i zastarale.\n\nModernější překlad opatřil během svých gymnaziálních studií (kolem roku 1945) Jan Křesadlo. Zveřejněn byl nejprve ve školním časopise, teprve v roce 1998 pak v literárním časopise Tvar.\n\n"}
{"id": "224601", "url": "https://cs.wikipedia.org/wiki?curid=224601", "title": "Romuald Traugutt", "text": "Romuald Traugutt\n\nRomuald Traugutt (16. ledna 1826, Šastakova, poblíž Brestu, nyní Bělorusko – 5. srpna 1864, Varšava) byl polský generál a národní hrdina.\n\nV mládí vstoupil do ruské armády, kde se stal důstojníkem. Proslavil se za lednového povstání, během něhož byl od října 1863 diktátorem. Po porážce povstání byl 5. srpna 1864 oběšen.\n"}
{"id": "224609", "url": "https://cs.wikipedia.org/wiki?curid=224609", "title": "Central European Olympiad in Informatics", "text": "Central European Olympiad in Informatics\n\nCentral European Olympiad in Informatics (CEOI) je každoroční soutěž v programování pro středoškolské studenty ze zemí středoevropského regionu. Každá z účastnických zemí na ni vysílá čtyřčlenný tým a dva vedoucí, výjimky požívá organizující země (jednotlivé státy se v organizování nepravidelně střídají), která může mít týmy dva až tři. To, kdo pojede, si státy určují zpravidla podle národních programátorských soutěží.\n\nVlastní soutěž probíhá ve dvou dnech, ačkoliv soutěžící v hostitelském státu pobývají téměř týden – zbytek času věnují vzájemnému sbližování a poznávání cizích kultur. Každý soutěžní den se na pět hodin sejdou u počítačů a tam dostávají za úkol vymyslet a implementovat algoritmus v jazycích C/C++/Pascal podle zadání.\n\n"}
{"id": "224612", "url": "https://cs.wikipedia.org/wiki?curid=224612", "title": "Horia Bonciu", "text": "Horia Bonciu\n\nH. Bonciu' - umělecký pseudonym Boncia Haimovici, v některých zdrojích se projevuje jako Horia Bonciu. (19. května 1893, Jasy – 27. dubna 1950, Bukurešť), byl rumunský básník, prozaik a překladatel.\n\nSyn Carola Haimovici a Ghizelei. H. Bonciu studoval v Berlíně filologii, studia nedokončil. Před 1. světovou válkou a těsně po ní navštěvoval v Berlíně a ve Vídni avantgardní umělecké kruhy, zejména expresionistické. Spolupracoval s časopisy \"Viitorul\", \"Scena\", \"Rampa\", \"Adevărul literar și artistic\". Podobně jak Mircea Eliade, Geo Bogza a Mihail Sebastian byl v Rumunsku obžalovaný z \"pornografie\". Soudní proces, který se konal se v roce 1937, (kdy Rumunsko bylo už královskou diktaturou) zakončil se šťastně pro H. Boncia.\n\nBonciu patří k největším experimentátorům v rumunské próze 30. let. Sklon bořit veškerá dobová společenská i estetická tabu projevil zejména v románech: \"Zavazadlo… Podivný, dvojí život člověka na kolenou\" (rumunsky \"Bagaj... Strania, dubla existență a unui om în patru labe\", 1934) a \"Penzion paní Pipersbergové\" (rumunsky \"Pensiunea doamnei Pipersberg\", 1938), v nichž se kypivá obrazotvornost snoubí s naturalistickým záznamem syrové skutečnosti, jemná lyričnost se škodolibým líčením oplzlostí, autoperzifláž s karikaturou. Básnické sbírky \"Bedna a přízraky\" (rumunsky \"Lada cu năluci\", 1932), \"Já a Orient\" (rumunsky \"Eu și Orientul\", 1933), \"Brom\" (1939) a \"Requiem\" (1945) vykazují spřízněnost s \"Šibeničními písněmi\" Christiana Morgensterna. H. Bonciu překládal z rakouské, německé a švýcarské literatury.\n\n"}
{"id": "224613", "url": "https://cs.wikipedia.org/wiki?curid=224613", "title": "Stanislav Hlinovský", "text": "Stanislav Hlinovský\n\nStanislav Hlinovský (2. listopadu 1924, Tábor – 27. ledna 1994, tamtéž) byl československý amatérský výtvarník – malíř, grafik a divadelní herec, zakládající člen Klubu výtvarníků v Táboře (1978).\n\nSvé malířské nadání projevoval již ve škole a hned po roce 1945 navštěvoval malířské kurzy v Táboře u středoškolského profesora, malíře a grafika Jindřicha Schenka (1892–1975) a Jaroslava Hajného. Hlinovský od mládí spolupracoval s táborskými divadelními ochotníky (zejm. se souborem Intimní scéna) jako grafik, scénograf i jako herec. Celý život pracoval na železnici, úspěšně vedl kulturní středisko na táborském nádraží Československých drah (ČSD).\n\nVe svých tušových kresbách využíval výtvarné zkratky, která je i na jeho olejích. Sám se vyjádřil, že tvorbou mu byl blízký akademický malíř Vojtěch Sedláček. Výtvarník Hlinovský prošel bohatým výtvarným vývojem, jeho práce, z nichž dýchá živá a citlivá poezie i obdiv k české, zejména jihočeské krajině, byly na devadesáti různých společných i samostatných výstavách v Československu i v zahraničí.\n\n\n"}
{"id": "224615", "url": "https://cs.wikipedia.org/wiki?curid=224615", "title": "Ben Bulben", "text": "Ben Bulben\n\nBen Bulben (také Benbulben, Benbulbin, ) je velká stolová hora v hrabství Sligo v Irsku. Tvar hory je dán jejím ledovcovým původem. Hora, vysoká 526 metrů, se nachází v krajině, která je známá jako \"Yeats Country\" podle irského básníka Williama Butlera Yeatse.\n\nNázev \"Ben Bulben\" je poangličtěním irského názvu \"Binn Ghulbain\", přičemž irské \"binn\" znamená skála, hora či horský štít, \"Ghulbain\" je pak možno vykládat dvěma způsoby, totiž buď jako genitiv od jména \"Gulban\", nebo jako přídavné jméno ve významu „mající tvar čelisti“. \"Binn Ghulbain\" se tak překládá buď jako \"Gulbanova skála\" nebo jako \"Skála ve tvaru čelisti\".\n\nBen Bulben byl zformován za glaciálu působením ledovce. Původně to byl pouze velký hřeben, nicméně přesouvání ledovců po povrchu způsobilo vytvořilo typický tvar stolové hory. Strmější strana hory se skládá především z dartského vápence, na vrcholku s drobnou příměsí glencarského vápence, méně strmá strana se skládá především z břidlice.\n\nNa Ben Bulbenu je možno provozovat horolezectví, ačkoli jeho severní strana je velmi nebezpečná, protože se zde vyskytují četné větry a bouře od Atlantského oceánu. Naproti tomu jižní strana je pro horolezectví velmi pohodlná, protože stoupání je zde velmi pozvolné. Z vrcholku je nádherný výhled na oblast \"Yeats Country\".\n\nNa Ben Bulbenu je flóra jedinečně různorodá, některé z rostlin tam se vyskytujících se nevyskytují nikde jinde v Irsku. Vegetace je tam arkticko-alpínská, vzhledem k výšce hory, je zde také nižší teplota než v okolí. Rostliny se sem dostaly povětšinou v průběhu tání ledovce, který Ben Bulben vytvořil. Na Ben Bulbenu se nevyskytují žádní živočichové, pouze hmyz.\n\nBen Bulben je předmětem mnoha keltských mýtů. Údajně byl domovem Fianny, skupiny loupežníků, žijících ve třetím století. V jednom z příběhů o této bandě je její člen, válečník Diarmuid Ua Duibhne podveden obrem Fionnem mac Cumhaillem, když spolu bojovali na očarovaných kancích. Obrův kanec probodl Diarmuidovi srdce klem. Podle legendy je Ben Bulben místem hrobu obou válečníků.\n\nV říjnu 1922, v průběhu irské občanské války, byla četa Irské republikánské armády, vybavená obrněným vozem, donucena ustoupit do kraje Slingo. Obrněný vůz byl zničen armádou Irského svobodného státu a všech devět vojáků se pokusilo uprchnout přes svahy hory. Všichni byli zabiti.\n\nV anglicky mluvícím světě je Ben Bulben známý mimo jiné proto, že je opěvován v básni, kterou si William Butler Yeats (který je pohřben v nedalekém Drumcliffu) napsal jako svůj epitaf:\n\n<poem>\nPod lysým Ben Bulbenem\nje Yeats v hrobě uložen.\nV kostele jen o kus dál\njeden z Yeatsů kázával.\nU cesty je starý kříž.\nMramor, frázi nespatříš.\nDo vápence zdejšího\ndal vyrýt slov nemnoho:\n\nDlouho se neskláněj\nnad smrtí, životem.\nDál, jezdče, uháněj!\n</poem>\n"}
{"id": "224616", "url": "https://cs.wikipedia.org/wiki?curid=224616", "title": "Albatros (nakladatelství)", "text": "Albatros (nakladatelství)\n\nNakladatelství Albatros je největší a nejstarší české nakladatelství, které se soustřeďuje na vydávání knih pro děti a mládež (bylo založeno v roce 1949; do roku 1969 působilo pod původním názvem Státní nakladatelství dětské knihy). Je součástí mediální společnosti Albatros Media a. s.\n\nPod názvem \"SNDK\" (\"Státní nakladatelství dětské knihy\") vzniklo ve vlně znárodňování a slučování soukromých podniků po Únoru 1948 dne 15. dubna 1949. Začalo s produkcí podle sovětských vzorů. Jeho prvním ředitelem byl jmenován Václav Netušil. V roce 1952 nastoupil nový šéfredaktor Karel Nový, který zahájil změnu v edičních plánech. V roce 1956 se stal ředitelem Bohumil Říha a šéfredaktorem Václav Stejskal a nakladatelství získalo pro svou činnost mnoho kvalitních autorů a překladatelů. \n\nV roce 1964 bylo jedním ze sedmi spoluzakladatelů Veletrhu dětské knihy v Bologni a téhož roku založilo v Československu Klub mladých čtenářů. Název \"Albatros\" přijalo v roce 1969, kdy také přesídlilo do nové budovy na nároží Národní třídy a ulice Na Perštýně, kterou muselo opustit po téměř třiceti letech.\n\nJako jedno z mála velkých státních předlistopadových nakladatelství přežilo privatizaci a tržní transformaci. V roce 1998 se stalo součástí holdingu Bonton a.s. jako jeho dceřiná společnost, o 10 let později jej Bonton prodal, současným vlastníkem společnosti Albatros nakladatelství, právní nástupce a.s. se stala společnost Narcia Consulting a.s. Ústředí Albatrosu sídlí v Praze-Nuslích.\n\nZa 60 let své existence SNDK / Albatros vydalo zhruba 10 000 titulů v nákladu 350 milionů výtisků. Po roce 2000 začalo některé tituly vydávat v elektronické formě na CD.\n\nV současné době vydává cca 130 knížek ročně a soustředí se na původní i překladovou literaturu především pro děti od 2 do 12 let. Široké autorské i žánrové spektrum nabízí vedle zavedených autorů a ilustrátorů (např. Václav Čtvrtek, Hana Doskočilová, Josef Lada, Ondřej Sekora, Jan Werich, Jiří Žáček; Adolf Born, Zdeněk Burian, Zdeněk Miler, Helena Zmatlíková aj.) a evergreenů jako např. leporelo \"Polámal se mraveneček\", příběhy s Krtkem, \"Mikeš\", \"Malý princ\", \"Děti z Bullerbynu\" apod. také současné autory české i zahraniční (Petra Braunová, Ivona Březinová, Alena Ježková, Radek Malý; Jindra Čapek, Renáta Fučíková, František Skála; Eoin Colfer, Jostein Gaarder, dvojice René Goscinny – J-J. Sempé, Darren Shan, Jenny Nimmová, Hergé atd.).\n\nAlbatros je dlouhodobým exkluzivním vydavatelem knížek Astrid Lindgrenové a příběhů Harryho Pottera J. K. Rowlingové pro území České republiky, některé knihy vydává také ve slovenštině. Nabízí leporela pro nejmenší přes poezii, pohádky, knížky pro začínající čtenáře, literaturu populárně-naučnou a vzdělávací, fantasy, detektivní příběhy a komiksy.\n\n\n"}
{"id": "224618", "url": "https://cs.wikipedia.org/wiki?curid=224618", "title": "Šampaňské víno", "text": "Šampaňské víno\n\nŠampaňské víno je šumivé víno, které se vyrábí tak, že se v láhvi vyvolá sekundární kvašení vína, čímž vzniká oxid uhličitý. Víno s označením \"Champagne\" se může vyrábět pouze ve francouzské oblasti Champagne-Ardenne. Tato zásada je v Evropské unii zakotvena ve statutu chráněného místa původu (PDO). Výroba šampaňského je povolena ze tří odrůd, jimiž je rulandské modré, mlynářka a Chardonnay. Chardonnay – vyznačuje se jemným aroma a výraznou kyselinkou. Zraje pomalu a přináší svěží květinové a ovocné tóny. Pinot Noir – přináší aroma vyzrálého ovoce a dává šampaňskému potřebnou sílu a tělnatost. Šampaňské Meunier, v němž je odrůda \"mlynářka (meunière)\" zastoupena větším dílem, má poněkud menší potenciál k zrání.\n\nVinná réva se v kraji Champagne (z latinského slova \"Campus\" – pole) pěstovala již v roce 79, tedy mnohem dříve, než bylo vůbec objeveno šumivé víno (šampaňské). Oblast Champagne (ve starofrancouzštině \"Champaign\") se rozkládá na evropských křižovatkách, což mělo v historii kladné – Remeš (Reims) a její okolí se staly centrem obchodu – i záporné následky: V 5. století tudy prošel obávaný vůdce Hunů Attila, když táhl na Paříž, aby ji vyplenil. Ve 14. století se kraj nevyhnul stoleté válce a v 17. století válce třicetileté. V době římské, se v Champagne nejen pěstovalo víno, ale začal se zde těžit i vápenec. Opuštěné lomy s až 90 m hlubokými křídovými sklepy a chodbami, jež zbyly po těžbě, se později staly ideálním místem pro dozrávání šampaňského vína. Traduje se, že tajemství bublinek ve víně čili šampaňské víno jako takové objevil mnich Dom Pérignon. Druhá, pravděpodobnější verze však tvrdí, že se je naopak snažil z šampaňského vína dostat, když se v něm vytvořily přirozenou cestou druhotným kvašením (pravděpodobně při převozu „šampaňských“ vín z Francie do Anglie). Nepochybně však přispěl k historii a výrobě šumivého šampaňského vína.\n\nNejvýznamnějším městem regionu Champagne-Ardenne je Remeš (\"Reims\"), jež leží v Pařížské pánvi asi 150 km severovýchodně od Paříže. Město je centrem výroby šampaňského (hned za Remeší následuje Epernay). Nicméně hlavním městem regionu je Châlons-en-Champagne.\n\nV oblasti Champagne existuje mnoho — asi přes tisíc producentů šampaňských vín, někteří pěstitelé pouze pěstují révu, hrozny pak prodávají šampaňským domům, kde se vína lisují, procházejí první fermentací, následně procházejí scelováním, a po přidání kvasinek a třtinového cukru, vína zrají v hlubokých a dlouhých křídových sklepech, kde se víno rozvíjí a druhotným kvašením se v něm vytvářejí bublinky.\nJsou označováni jako \"Grandes Marques\". Mezi nejznámější značky šampaňského vína patří Dom Pérignon a Veuve Clicquot Ponsardin (běžně nazývaná jen \"Veuve Clicquot\"). Toto je tabulka předních producentů a jejich cuvée (prestižních značek):\n\nVína se před druhotným kvašením scelují (mísí) z rezervních vín různých ročníků, odrůd a většinou i vinic. Výjimkou jsou specifická vína \"Blanc de Blancs\" – bílé z bílých, což znamená, že víno je vyrobeno stoprocentně z odrůdy Chardonnay; \"Blanc de Noirs\" – bílé z černých, které je vyrobeno pouze z Pinotu Noir a/nebo Pinotu Meunier, a \"Cépage Meunier\" – ze 100 % Pinotu Meunier. Neročníkové šampaňské víno není příliš vhodné k archivaci, jelikož může být sceleno z vín třeba až 10 let starých.\n\nRočníková vína mohou být také směsi různých odrůd a vinic, ale musí pocházet ze stejného roku. Vína mají velký potenciál a lépe výpovídají o charakteristikách jednotlivých let. Pro výrobu těchto vín se používají ročníky výjimečných kvalit. V průměru jen tři ročníky z deseti mají dostatek tepla, aby z jejich vín mohlo být vytvořeno ročníkové šampaňské.\n\nRosé neboli růžové šampaňské víno může být jak ročníkové, tak neročníkové. Jeho výroba je však ještě pracnější a časově náročnější než tomu je u bílých šampaňských. V Champagne se obvykle používá metoda, při níž se do bílého šampaňského přidá malé procento nešumivého červeného vína. Druhá metoda je mnohem složitější, neboť vyžaduje velmi pečlivě kontrolovaný kontakt slupek modrých hroznů odrůd Pinot Noir a Pinot Meunier s moštem. Tato vína mají jemnější aroma, zatímco rosé vyrobené přimícháním nešumivého červeného vína má aroma robustnější, po červeném ovoci.\nBlanc de Blancs šampaňské může být ročníkové i neročníkové, pro jeho výrobu jsou použity pouze hrozny odrůd Chardonnay, díky čemuž jsou tato vína lehčí, květinová. Ročníkové Blanc de Blancs mají veliký potenciál zrání a jsou vhodná k archivaci.\n\n\n"}
{"id": "224620", "url": "https://cs.wikipedia.org/wiki?curid=224620", "title": "Ice Cube", "text": "Ice Cube\n\nO'Shea Jackson Sr. (* 15. června 1969, Los Angeles, Kalifornie, USA), známý pod uměleckým jménem Ice Cube, je americký rapper a herec. Byl členem kontroverzních skupin C.I.A. a N.W.A. V roce 1989 započal sólovou kariéru. Byl jedním z prvních, kterým se podařilo proslavit subžánr gangsta rap.\n\nNarodil se v losangelském South Central. Jeho matka Doris Jacksonová byla nemocniční sestra a jeho otec Andrew Jackson byl správce Kalifornské univerzity. V šestnácti letech začal psát texty v hudební třídě na střední škole. Po střední studoval obor Architektura na Phoenixském technickém institutu. Okolo dvaceti let konvertoval k islámu.\n\nV roce 1984 založil skupinu C.I.A. (Cru' in Action!), která začala brzy spolupracovat s producentem Dr. Drem. Skupina se však v roce 1987 rozpadla a členové šli svou cestou. Ice Cube a Dr. Dre brzy vydali EP \"My Posse\", poté se spojili s rapperem Eazy-E a založili skupinu N.W.A (Niggas With Attitude), kterou tvořili ještě - MC Ren a DJ Yella. Se skupinou vydal dvě alba N.W.A and the Posse (1987) a Straight Outta Compton (1988), poté skupinu opustil kvůli problémům s kontraktem.\n\nRokem 1990 započala jeho sólová dráha. Téhož roku vydal svůj kontroverzní debut AmeriKKKa's Most Wanted, který se stal v černošské komunitě hitem, i když rádia odmítala přehrávat jeho písně. O rok později hrál ve svém prvním filmu Boyz N the Hood a vydal EP \"Kill at Will\", které se stalo prvním hip-hopovým EP s oceněním \"platinová deska\".\n\nI na jeho dalším albu Death Certificate je cítit antisemitismus, rasismus vůči \"bílým\" a sexismus. Ice Cube ovšem rozděluje album na dvě pomyslné části \"Kde jsme nyní\" a \"Kam se potřebujeme dostat.\" I tak se album nesetkalo s pochopením kritiků. I přesto debutovalo na 2. pozici žebříčku Billboard 200 a stalo se platinovým. Avšak znovu rádia odmítala přehrávat singly.\n\nNa dalším albu \"The Predator\" (1992) se však Ice Cube zklidnil a vyplatilo se - The Predator byl prvním albem, které se umístilo na prvním místě Pop hitparady a zároveň i R&B hitparády Billboard, a také Ice Cubovým jediným, které debutovalo na prvním místě žebříčku Billboard 200. Alba se prodalo přes 2 miliony jen v USA a zaznamenalo úspěch i ve Spojeném království. V tomto roce byl Ice Cube na vrcholu své kariéry. Rádiové stanice začaly přehrávat jeho singly z alba \"The Predator\", a to v celku úspěšné písně \"Wicked\", \"Check Yo Self\" (ft. Das EFX) a jeho nejúspěšnější singl vůbec \"It Was a Good Day\", který se umístil na 15. místě žebříčku Billboard Hot 100.\n\nRoku 1993 vydal G-Funk album Lethal Injection, které sklidilo slušný úspěch a stalo se platinovým, album obsahuje tři vcelku úspěšné singly: \"Really Doe\", \"You Know How We Do It\" a \"Bop Gun (One Nation)\" (ft. George Clinton). Poté na pět let odložil svou hudební kariéru na druhou kolej a věnoval se herectví. Hudbu tvořil jen k soundtrackům k filmům.\n\nV oněch pěti letech natočil filmy jako jsou \"The Glass Shield\" (1995), \"Friday\" (1995) nebo \"Anaconda\" (1997).\n\nV roce 1996 založil skupinu Westside Connection, kterou kromě něj tvořili Mack 10 a WC. Se skupinou vydal dvě alba, ale v roce 2003 se skupina rozpadá po vnitřních rozporech.\n\nBěhem let 1998–2000 vydal dvojalbum \"War and Peace\". War and Peace, Vol. 1 (The War Disc) bylo vydáno v roce 1998 a stalo se platinovým, obsahovalo vcelku úspěšný singl \"Pushin' Weight\". Druhá část War and Peace, Vol. 2 (The Peace Disc) byla vydána v roce 2000 jako poslední Ice Cubeův release u 'major labelu'. Album se stalo zlatým a uváděl jej vcelku úspěšný singl \"You Can Do It\" (featuring Mack 10 & Ms. Toi). Poté se na dlouhých šest let odmlčel a věnoval se své herecké kariéře.\n\nV tomto období Ice Cube natočil zbylé dva díly trilogie Friday - \"Next Friday\" (2000) a \"Friday After Next\" (2002). Další komediální filmy jako \"BarberShop\" (2002) a BarberShop 2: Back in Business (2004) a rodinné komedie \"Are We There Yet?\" (2005) a \"Are We Done Yet?\" (2007). Nebo také komerčnější \"Ghosts of Mars\" (2001), \"Torque\" (2004) a \"XXX: State of the Union\" (2005).\n\nV roce 2006 nahrál na svém nezávislém labelu \"Lench Mob Records\" album \"Laugh Now, Cry Later\", to se opět stalo zlatým. Ovšem na albu chyběl nosný singl, jedinou písní, která se umístila v hitparádě Billboard Hot 100 byla \"Why We Thugs\", a to až na 92. pozici. Tato píseň je jeho poslední, která se v této hitparádě umístila.\n\nRoku 2008 vydal další nezávislé album \"Raw Footage\", kterého se prodalo 160 000 kusů. Album neobsahovalo žádný úspěšný singl. O dva roky později vydal opět nezávislé album \"I Am the West\" (2010), alba se prodalo 50 000 kusů a singly se neumístily v žádné z hitparád. Po tomto albu následovala dlouhá hudební odmlka. Své desáté album s názvem \"Everythang's Corrupt\" vydal až v prosinci 2018, tentokrát opět s distribucí u major labelu Interscope Records. Vedoucím singlem byla píseň \"Arrest the President\", která byla ovšem opět neúspěšná.\n\nI na dále se věnuje své herecké kariéře, když natáčí další komediální filmy. Zmínit lze úspěšné filmy \"21 Jump Street\" (2012) a \"22 Jump Street\" (2014), nebo filmy jako \"První neděle\" (2008), \"Jízda švárů\" (2014) a \"Poldův švagr\" (2016). V letech 2016 a 2017 se také vrátil k dřívějším sériím s filmy \"\" a \"\". Na svém kontě má také produkci úspěšného hudebního životopisného snímu \"Straight Outta Compton\" (2015) o skupině N.W.A.\n\n\n\n\n"}
{"id": "224627", "url": "https://cs.wikipedia.org/wiki?curid=224627", "title": "Vodní lyžování", "text": "Vodní lyžování\n\nVodní lyžování (anglicky: Waterskiing) je individuální vodní sport prováděný na speciálních lyžích. Hnací silou lyžaře je tažný člun nebo speciální vlek. Pro úspěch je nutná výborná koordinace, rovnováha a schopnost předvídat.\n\n\n\n\n\n"}
{"id": "224636", "url": "https://cs.wikipedia.org/wiki?curid=224636", "title": "Stagnace", "text": "Stagnace\n\nStagnace (z lat. \"stagnum\", rybník, nádrž) znamená doslova zadržení vody, užívá se však především v přeneseném smyslu pro zastavení, ustrnutí, uváznutí nějakého děje nebo vývoje.\n\nNejčastější použití jsou:\n"}
{"id": "224638", "url": "https://cs.wikipedia.org/wiki?curid=224638", "title": "Komárom-Esztergom", "text": "Komárom-Esztergom\n\nKomárom-Esztergom je župa v severním Maďarsku při Dunaji. Má asi 300 tisíc obyvatel a hlavním městem je Tatabánya. Sousedí na severu se Slovenskem, na západě se župou Győr-Moson-Sopron, na jihozápadě krátce se župou Veszprém, na jihu Fejér a na východě s Pešťskou župou. Komárom-Esztergom je plošně nejmenší maďarská župa a patří k nejhustěji zalidněným.\n\nÚzemí župy Komárom-Esztergom zahrnuje maďarské pozůstatky někdejších uherských žup \"Komárom\" a \"Esztergom\", jejichž části severně od Dunaje patří dnes Slovensku. Dnešní podoba župy pochází z administrativní reformy roku 1950, kdy také bylo sídlo župy umístěno do nově vzniklého hornického města Tatabánya. V letech 1950–1990 se župa jmenovala pouze \"Komárom\".\n\nŽupa leží v místech, kde se Zadunajské středohoří přibližuje k Dunaji, je tedy poměrně kopcovitá. Zasahují sem pohoří Bakoňský les, Vertéšské vrchy, Gerecse a na východě Piliš. Severozápad župy je rovinatý (Malá dunajská kotlina). Hlavní řekou je po severní hranici tekoucí Dunaj, do nějž se zde vlévají např. Concó, Által-ér a Szendi-ér.\n\nSilniční tepnou župy je dálnice M1 na trase Budapešť–Győr–Vídeň (E60) / Bratislava (E75). Podél ní vede státní silnice č. 1 a paralelně kolem Ostřihomi silnice č. 10. Podobně jsou trasovány i železnice, které mají hlavní uzel ve městě Komárom.\n\nŽupa Komárom-Esztergom se dělí na 7 okresů, které jsou pojmenovány podle správních center.\n\n\n\n"}
{"id": "224645", "url": "https://cs.wikipedia.org/wiki?curid=224645", "title": "Slečny přijdou později", "text": "Slečny přijdou později\n\nČeská kriminální komedie Slečny přijdou později byla natočena režisérem Ivo Tomanem v roce 1966 podle povídky Karla Štorkána a Vladimíra Kaliny „Poslední klíč“.\n\nV podstatě jednoduchá zápletka: kriminalisté v podání herců Bohumila Šmídy, Roberta Vrchoty a Zdeňka Řehoře přijdou na stopu nezákonné činnosti skupiny pracovníků v pohostinství v podání herců Svatopluka Beneše, Eduarda Dubského a Stanislava Fišera, kteří rozšířili sortiment služeb zahraničním návštěvníkům i na oblast sexu. Lehké děvy ve filmu ztvárnily Olga Schoberová a Dana Smutná. V celkem nezáživné komedii se spoustou zbytečně zdlouhavých dialogů se jako zřízenec mihne i Pavel Landovský.\n\nFilm nebyl nejméně 20 let uváděn žádnou pozemní televizí. V současné době ho občas uvádí satelitní CS-FILM.\n\n"}
{"id": "224648", "url": "https://cs.wikipedia.org/wiki?curid=224648", "title": "Campi Flegrei", "text": "Campi Flegrei\n\nCampi Flegrei (česky Flegrejská pole nebo Planoucí pole) je název vulkanické kaldery o průměru 13 kilometrů, nacházející se západně od Neapole nad Neapolským zálivem. Pole leží asi 35 kilometrů od Vesuvu. Vulkanismus v oblasti probíhal ve dvou etapách, obě byly velmi intenzivní. První se odehrála před 35 000 lety, druhá před 12 000 lety.\n\nNadmořská výška kaldery a okolního území se často mění, kaldera se často zdvihá nebo klesá. V roce 1538 bylo vyzdvižení následováno erupcí, při které se vytvořil nový troskový kužel \"Monte Nuovo\". Vyzdvižení v 70. a 80. letech 20. století naproti tomu následováno erupcí nebylo.\n\nVšechna vulkanická aktivita je v současnosti omezena na emise plynů z fumarol kráteru \"Solfatara\"; ten dal zároveň jméno tomuto typu vulkanické aktivity. \"La Solfatara\" leží na kraji hlavního města oblasti – Pozzuoli.\n\nVulkanickou aktivitou zde vzniklo množství jezer: \"Lago Averno, Lucrino, Fusaro…\"\n\nPozzuoli bylo založeno řeckými kolonizátory pod názvem Dikaiarcheia (Δικαιάρχεια, lat. \"Dicaearchia\"). Jako hlavní město oblasti Flegrejských polí bylo kdysi významnější než samotná \"Neapolis\". Svou funkci obchodního centra a přístavu však začalo ztrácet po vybudování přístavu v \"Ostii\" během 1. stol. n. l. za císaře Tiberia, až z něj zůstal pouhý přístav rybářský. Kdysi něm pobývali římští boháči ve svých nádherných vilách (např. Cicero). Známky někdejší slávy lze nalézt ve městě dodnes: Flavijský amfiteátr o kapacitě 20 000 diváků, tržiště nazývané díky nálezu sošky boha Serapida \"Serapidův chrám\", rozlehlé podzemní chodby apod.\n\nBaia leží v bývalém kráteru, který je z poloviny ponořen do moře. Za Římanů se tu nacházely četné patricijské vily. Oblast je stejně jako nedaleká Ischia bohatá na termální prameny. Kdysi bylo proslulé teplými lázněmi i rozmařilým lázeňským životem. Dnes je však antické město \"Baiae\" zatopeno a lze jej pozorovat z pobřeží dnešního Baia (v překladu zátoka) pod vodou. Na pevnině se dodnes zachovaly četné vily, lázně a chrámy.\n\n"}
{"id": "224657", "url": "https://cs.wikipedia.org/wiki?curid=224657", "title": "Kypr (ostrov)", "text": "Kypr (ostrov)\n\nKypr je ostrov ve východní části Středozemního moře. Je to třetí největší ostrov ve \"Středozemním moři\" po Sicílii a Sardinii. Nachází se 113 km jižně od Turecka a přibližně 120 kilometrů západně od syrského pobřeží. Geograficky náleží k Asii, kulturně však k Evropě. Ve všech částech ostrova se celkem používají tři úřední jazyky řečtina, turečtina a angličtina.\n\nOstrov je fakticky rozdělen na čtyři části:\n\nPodle řecké mytologie byl ostrov sídlem starořecké bohyně Afrodíté.\n"}
{"id": "224662", "url": "https://cs.wikipedia.org/wiki?curid=224662", "title": "Hruška (rozcestník)", "text": "Hruška (rozcestník)\n\nHruška je primárně plod hrušně. Existuje ale i řada dalších významů:\n\n\n\n"}
{"id": "224665", "url": "https://cs.wikipedia.org/wiki?curid=224665", "title": "Bratrská lípa v Kunvaldu", "text": "Bratrská lípa v Kunvaldu\n\nBratrská lípa v Kunvaldu je památný strom, který podle pověsti vyrostl ze tří polosuchých větviček, jimiž si českobratrští exulanti hrabali hrstky rodné půdy na památku při odchodu do exilu v roce 1547.\n\n\nLípa roste u silnice nedaleko domu č. 77 (\"Divíškův statek\"), při žluté turistické trase. Ve 30. letech byla na lípě umístěna červenobílá tabulka s nápisem:\n\n6. srpna 1930 se za bouřky zlomil jeden ze tří kmenů lípy, ale po čase dorostl a koruna získala zpět svoji pravidelnost. Ve 40. letech byla vybetonována dutina kmene, po letech došlo opět k odstranění vyzdívky (vyzdívání dutin je dnes považované za nevhodnou metodu, protože brání ventilaci dutiny, růstu adventivních kořenů a celkové regeneraci kmene). Stav stromu je dobrý, lípa je pravidelně ošetřována, úžlabí mezi kmeny a dutiny zakrývá šindel.\n\nK lípě se vážou pověsti o odchodu českých bratří z vlasti roku 1547. Jedna z verzí vypráví o zasazení tří lip: za víru, lásku a naději, že se opět vrátí. Stromy posléze srostly v jeden. Roku 1930 padla \"Naděje\", po letech ale opět dorostla a zesílila. Pověst je vyprávěna ale i jinak: Když čeští bratři odcházeli, nakázal stařec dětem, ať nahrabou trochu české půdy, s sebou na památku. Ze třech lipových větviček, kterými děti hrabaly, pak vyrostla současná lípa.\n\nSborník z přelomu 30. a 40. let 20. století uvádí: \"\"…bývala dříve trojvrchá, jest téměř 40 m vysoká a objem přes 7 m\"\". Traduje se, že z ulomené větve byly zhotoveny bohoslužebné nádoby. Ve skutečnosti bylo dřeva dost i na výrobu upomínkových předmětů, které bylo možné ve 30. letech 20. století zakoupit \"Na sboru\". Vlastivědný popis \"Žambersko\" z roku 1933 uvádí obvod 7 metrů ve výšce 1 metru nad zemí.\n\nZ odlomeného kmene nechali lidé z jednoty bratrské vyrobit kalich (se znakem beránka, vinnými listy a hrozny) a bohoslužebnou misku. Kalich byl k vidění v první polovině 30. let 20. století na výstavě bratrských památek v Žamberku. V roce 1996 a 1997 byly odebrány rouby a semena v rámci projektu \"Záchrana genofondu památných stromů\". Lípě byl věnován prostor v televizním pořadu Paměť stromů (konkrétně v dílu č. 4: Stromy žijí s lidmi) a Živé srdce Evropy.\n\n\n"}
{"id": "224666", "url": "https://cs.wikipedia.org/wiki?curid=224666", "title": "Campi Flegrei del Mar di Sicilia", "text": "Campi Flegrei del Mar di Sicilia\n\nCampi Flegrei del Mar di Sicilia (česky \"Flegrejská pole Sicilského moře\") jsou skupinou podmořských vulkánů, nacházející se v Sicilské úžině mezi Sicílií a Tuniskem. Sopky vystupují z hloubky kolem 1000 metrů až do 8 metrů pod hladinu moře. Zmínky o jejich erupcích pochází už z období první punské války (253 př. n. l.), další jsou z období 17. až 20. století. Některé erupce vytvořily i ostrůvky, které se však později opět ponořily (ať už vlivem erozní činnosti nebo tektonických pohybů).\n\nPoslední zaznamenaná erupce pocházela z kráteru Pinne v roce 1867. \n\n\n\n"}
{"id": "224668", "url": "https://cs.wikipedia.org/wiki?curid=224668", "title": "Kugelblitz", "text": "Kugelblitz\n\nKugelblitz \"(česky: Kulový blesk)\" byl německý samohybný protiletadlový kanón užívaný v závěru 2. světové války. Po zkonstruování jiných předešlých typů byl dán požadavek na to, aby došlo ke sníženi siluety stroje a zvýšení pasivní ochrany posádky. Výsledkem byl uzavřený stroj se zajímavým řešením kulové věže opatřené dvěma kanóny. Jeho první prototyp byl představen v závěru roku 1944, ovšem kvůli těžkostem německého zbrojního průmyslu nebylo snadné rozjet jeho sériovou výrobu. Počátkem roku 1945 bylo vyrobeno pouhých sedm kusů, jiné zdroje hovoří o pouhých čtyřech kusech.První dva prototypy byly zkompletovány v prosinci 1944 a lednu 1945, v únoru bylo dodáno prvních pět předsériových vozidel. Tyto stroje byly dodány k Panzer Flak Ersatz und Ausbildungs Abteilung. Tato jednotka zkoušela všechny typy německých protiletadlových vozidel. Ke konci války byla i ona nasazena do bojů, a tak si stroje Kugelblitz odbyly svou bojovou premiéru při obraně samotného Německa.\nTo, že Němci nedokázali vyrobit a posléze nasadit na frontě těchto vozidel více, bylo pro stíhací bombardovací letectvo veliké štěstí. Kugelblitz dokázal zasahovat vzdušné cíle až na vzdálenost 5700 metrů. Výrobou stroje byla pověřena firma Ostbau Sagan.\nUvažovalo se rovněž se zvýšením palebné síly stroje spřažením leteckého kanónu MG 151/20 ráže 20 mm. Ten měl být spřažen s pravým kanónem Flak 103/38. Později bylo rozhodnuto o spřežení obou kanónů Flak 103/38 s kanóny MG 151/20.\n"}
{"id": "224673", "url": "https://cs.wikipedia.org/wiki?curid=224673", "title": "Trojmezí", "text": "Trojmezí\n\nHraniční trojmezí, též trojzemí nebo trojstyk, je geografický bod, kde se setkávají hranice tří geografických celků stejné úrovně (země, provincie, státy, spolkové země, ale i nepolitické útvary jako povodí, úmoří, kontinenty, geologické celky). Může se nacházet na souši, ale i ve vodě, pokud hranice vede řekou, jezerem nebo po moři.\n\nTrojmezí je přirozený jev vznikající na každém styku tří území. U významnějších celků (země apod.) se obvykle jedná o atrakci, často označenou vlajkami všech dotčených území či monumentem. Mnohá trojmezí se však nacházejí ve špatně dostupných oblastech (vysoké hory, střed řeky nebo jezera). Některá trojmezí existují na svém místě už mnoho století.\n\nPočet mezinárodních trojmezí každého státu většinou odpovídá počtu sousedících států (bez enkláv a poloenkláv), minus počet jeho pobřežních úseků (např. Mexiko sousedí se třemi státy a má dvě pobřeží, má tedy jedno trojmezí). Pokud stát sousedí jen s jedním státem, trojmezí mít nemůže. Naopak pokud sousedí se státem uzavřeným mezi pouhými dvěma státy, má o jedno trojmezí navíc. V dnešní době má ze 195 států 134 nějaké trojmezí hranic; celkem těchto bodů na světě existuje 157. Žádná trojmezí nemají zejména ostrovní státy, (polo)enklávní státy a většina států severní a střední Ameriky.\n\nČesko má čtyři mezistátní trojmezí:\n\nZa další významná trojmezí můžeme označit místa styku historických zemí:\n\nV Česku se dále vyskytuje 13 krajských trojmezí, která však nebývají zvláštně značena. Oblasti okolo těchto trojmezí jsou zpravidla \"vnitřními periferiemi\" a trpí odlehlostí od center a slabou mezikrajskou veřejnou dopravou.\n\nPřestože trojmezí je z podstaty věci periferní oblastí všech zúčastněných států, někdy se na něm alespoň z jedné strany nachází relativně velké centrum. Mohlo se rozvinout právě díky této poloze (přeshraniční obchodní styk), nebo u něj naopak styk hranic vznikl dodatečně při rozhraničování sporných území. Typicky se jedná o místa, kde hranice vede po řece, ale není to pravidlem.\nTakovými případy jsou:\nExtrémním případem hlavního města na trojmezí je slovenská Bratislava na hranici s Rakouskem a Maďarskem.\n\nZvláštními případy, které sice neobsahují trojmezí jako takové, ale mají s ním společný rys těsného styku se dvěma jinými státy, jsou přístavní města na vyústění koridorů zajišťujících svému státu alespoň úzký přístup k moři. V jejich blízkosti se může nacházet trojmezí mořské.\n\nJsou to například:\nNa blízkém styku čtyř států se nacházejí\nAni v přeneseném smyslu však není takovým trojmezím bosenskohercegovský Neum, s nímž z obou stran sousedí Chorvatsko.\n\nZatímco trojmezí je fenoménem přirozeným a v podstatě nutným, styk více než tří území v jednom bodě je naopak jevem výjimečným a zpravidla umělým. Na kontinentu se téměř v jednom bodě setkávají pouze hranice Botswany, Namibie, Zambie a Zimbabwe. Ve skutečnosti se jedná o dvě trojmezí vzdálená od sebe asi 159 metrů a Namibie a Zimbabwe se nedotýkají.\n\n\"Čtyřmezí\" se nicméně běžně vyskytují na styku nižších správních jednotek vymezovaných uměle pravoúhlým způsobem - takto se skutečně v jednom bodě setkávají území amerických států Arizona, Colorado, Nové Mexiko a Utah, nebo kanadských území Manitoba, Saskatchewan, Severozápadní teritoria a Nunavut.\n\nNa jižním pólu existuje teoreticky styk nejméně 6 území antarktických nároků, nicméně s platností Antarktické smlouvy od roku 1961 tyto hranice ztratily praktický význam.\n\nNásleduje seznam všech mezinárodních kontinentálních trojmezí.\n\n\nV Severní Americe není žádné trojmezí hranic, USA a Kanada nemají žádné.\n\nSpolkové státy USA tvoří 38 \"Tri-State Areas\" (území tří států). Jako Four Corners ( Čtyři rohy) je označována oblast čtyřmezí států Utah, Colorado, Arizona a Nové Mexiko.\n\n\n\nV Africe existuje 55 trojmezí hranic:\n\n\nV Asii je 43 trojmezí hranic:\n\n\nTrojmezí hranic Čína – Kazachstán – Rusko a Čína – Mongolsko – Rusko leží v Altaji jen v 50 km vzdálenosti.\n\nArménie – Ázerbájdžán – Írán mají dvě trojmezí hranic.\n\n"}
{"id": "224675", "url": "https://cs.wikipedia.org/wiki?curid=224675", "title": "Epsilon Eridani b", "text": "Epsilon Eridani b\n\nEpsilon Eridani b je extrasolární planetou obíhající kolem hvězdy Epsilon Eridani v souhvězdí Eridanu.\n\nDráha planety je výrazně excentrická. Vzhledem k jejím rozměrům se předpokládá možnost pozorování Hubblovým teleskopem v prosinci roku 2007, kdy se bude planeta nacházet na své oběžné dráze nejdál od mateřské hvězdy.\n\nV systému hvězdy Epsilon Eridani se nachází také druhá objevená planeta Epsilon Eridani c objevená v roce 2002.\n"}
{"id": "224677", "url": "https://cs.wikipedia.org/wiki?curid=224677", "title": "Stubaiské Alpy", "text": "Stubaiské Alpy\n\nStubaiské Alpy (, ) leží na území Itálie a Rakouska. Tvoří spolu se sousedními Zillertalskými a Ötztalskými Alpami trojici nejznámějších pohoří Tyrolska. Tak jako v sousedních celcích i zde se setkáme s rozsáhlým zaledněním, které je však situováno pouze v nejvyšších masivech pohoří. Největší ledovce jsou Sulztalferner a Sulzenauferner. Nejvyšším vrcholem je Zuckerhütl (\"Cukrový klobouk\") - 3507 m n. m. ležící v hlavním hřebeni na západě pohoří.\n\nStubaiské Alpy jsou od Zillertalských Alp odděleny hlubokým údolím Wipptal a nejnižším alpským sjízdným sedlem v hlavním hřebeni - Brennerským průsmykem. Údolí Innu tvoří severní hranici a na západě to je údolí Ötztal, které je dělí od Ötztalských Alp. Na jihu jsou vymezeny důležitými silničními sedly Passo di Rambo a Passo di Monte Giovo.\n\nGeologická stavba pohoří je neobyčejně pestrá. Základním stavebním prvkem je rula doprovázena na převážné většině území břidlicí a slídou. Hlavní hřeben je pak tvořen především žulou. Ovšem více než jinde v Centrálních krystalických Alpách se zde vyskytují mocné vrstvy vápence, které především na severu (oblast vrcholů Tribulaun a Kalkögel) vytvářejí masivy podobné spíše Dolomitům.\n\nNa hlavní hřeben Hochstubai Hauptkamm (\"Zuckerhütl\") jsou od severu nasunuty další, svým charakterem odlišné hřebeny. Na západě to je rozeklaný masiv Tribulaune (\"Pflescher Tribulaun\") a Serleskamm (\"Serles\"). Na sever od nejvýznamnějšího údolí pohoří - Stubaital leží snad nejdivočejší část hor - vápencový hřeben Kalkögel (Schlicker \"Seespitze\"). V blízkosti hlavního Tyrolského města Innsbrucku je to skupina Sellrainer Berge (\"Winnebacher Weisskogel\"). Na hlavní alpský hřeben se příčně napojuje dlouhá severní rozsocha Alpeiner Berge (\"Schrankogel\"). Nejvyšší ryze italskou horou Stubaiských Alp je Il Capro (\"Botzer - 3251 m\"), který najdeme v jižní rozsoše vybíhající od hraničního vrcholu Cima Mallavale (\"Sonklarspitze\").\n\nDeset nejvyšších vrcholů Stubaiských Alp :\n\n\nVe Stubaiských Alpách je na 500 pojmenovaných výškových kót se statutem vrchol\n\n\n\nStubaier Höhenweg (Stubaiská vysokohorská cesta) je výškový - chodník asi 120 km dlouhý, který se většinou absolvuje v osmi až devíti etapách. Stubaier Höhenweg je okružní cesta se startem a cílem ve městě Neustift. Cesta vede téměř bez výjimky velehorským prostředím ve výškách mezi 2000 a 3000 m a je částečně zajištěná ocelovým lanem a kramlemi. Celý chodník je veden bez vstupu na ledovec.\n\n\n"}
{"id": "224678", "url": "https://cs.wikipedia.org/wiki?curid=224678", "title": "Pravidlo pravé ruky", "text": "Pravidlo pravé ruky\n\nV matematice a fyzice je pravidlo pravé ruky běžná mnemotechnická pomůcka, která usnadňuje zapamatování znaménkové konvence pro vektory v pravotočivém souřadném systému\n\nExistuje několik variací pravidla, ale všechny se vztahují k volbě nějaké konvence.\n\nJedna z verzí pravidla pravé ruky se užívá v situacích, kde provádíme nějakou operaci s vektory a a b, při které záleží na pořadí operandů a výsledek operace je vektor c, který je na a i b kolmý. Nejběžnějším příkladem je vektorový součin. Pravidlo pravé ruky předepisuje tento postup pro určení jednoho ze dvou možných směrů:\n\n\nJiná podoba pravidla pravé ruky se používá v situacích, kde se vektor přiřazuje určité rotaci tělesa, tekutiny nebo magnetického pole. Na druhou stranu pokud známe vektor dané rotace, s pomocí pravidla pravé ruky určíme směr rotace.\n\n\nPravidlo lze použít i pro určení typu šroubovice. Prsty pravé ruky sledujeme její závity a pokud se ruka pohybuje ve směru který ukazuje palec, jde o pravotočivou šroubovici. V opačném případě jde o levotočivou šroubovici. (V tomto případě však o pravé pravidlo pravé ruky nejde)\n\nPravidlo můžeme použít k určení směru výsledku vektorového součinu. Díky tomu nachází široké využití ve fyzice — všude tam, kde se objevuje vektorový součin.\n\nSeznam veličin, jejichž určování je spojeno s pravidlem pravé ruky:\n\nSíla, kterou působí magnetické pole na vodič, který se v tomto poli nachází se určuje pomocí Flemingova pravidla \"levé\" ruky.\n\nV některých případech je vhodné použít opačnou konvenci, kde jeden z vektorů má opačný směr a tak vytváří trojici, kterou znázorníme levou rukou. Například některé metamateriály mají zápornou permitivitu a permeabilitu, což jim dodává zvláštní elektromagnetické vlastnosti. V běžných materiálech se magnetické pole řídí pravidlem pravé ruky, avšak tyto metamateriály se chovají právě opačně.\n\n\n"}
{"id": "224679", "url": "https://cs.wikipedia.org/wiki?curid=224679", "title": "Essex County (New York)", "text": "Essex County (New York)\n\nEssex County je okresem amerického státu New York založený v roce 1799 rozdělením okresu Clinton. Správním střediskem je sídlo Elizabethtown s 1 315 obyvateli v roce 2000.\n\nSousedí s okresem Clinton na severu, Chittenden (stát Vermont) na severovýchodě, Addison (stát Vermont) na východě, s okresem Washington a Warren na jihu, Hamilton na jihozápadě a s okresem Franklin na severozápadě.\n\nPočet obyvatel: 38 649 (v roce 2006), 38 851 (v roce 2000)\n\nŽeny: 48,0 % (v roce 2005).\n"}
{"id": "224687", "url": "https://cs.wikipedia.org/wiki?curid=224687", "title": "Dvořák", "text": "Dvořák\n\nDvořák je obvyklé české příjmení odvozené od slova \"dvůr\". Význam příjmení je \"ten ze dvora\" neboli hospodář na velké usedlosti. V cizích jazycích se často píše bez diakritiky jako Dvorak.\n\n\n\n\n"}
{"id": "224698", "url": "https://cs.wikipedia.org/wiki?curid=224698", "title": "Vitas Gerulaitis", "text": "Vitas Gerulaitis\n\nVitas Kevin Gerulaitis (26. července 1954 Brooklyn, New York – 18. září 1994 Southampton, New York) byl americký profesionální tenista.\n\nTřikrát se probojoval do finále grandslamu. V roce 1977 porazil ve finále Australian Open Johna Lloyda, v roce 1979 podlehl ve finále U.S. Open Johnu McEnroemu a v roce 1980 Björnu Borgovi ve finále French Open.\n\nMěl klasické hudební vzdělání ve hře na klavír a rovněž hrál na kytaru. Byl přítelem hudebníka Eddieho Van Halena. V osmdesátých letech měl hrát na albu \"Caribbean Sunset\" (vyšlo v lednu 1984, nahráno bylo mnohem dříve) velšského hudebníka Johna Calea, avšak nakonec k tomu nedošlo (podle Calea byl důvodem „zatvrzelý“ zvukař, který se nahrávání účastnil).\n\nZemřel ve čtyřiceti letech nešťastnou náhodou v hostinském pokoji domu svého známého, na otravu unikajícím plynem.\n\n"}
{"id": "224699", "url": "https://cs.wikipedia.org/wiki?curid=224699", "title": "Gyneceum (místnost)", "text": "Gyneceum (místnost)\n\nGyneceum (řecky \"gynaikonitis\") byla místnost ve starověkém řeckém obytném domě obývaná ženami. Dle mnohých antických autorů se nacházela v horním patře domu. Jini autoři tvrdí, že se nacházela v přední části domu.\n\nPřestože se o gynaikonitidách zmiňuje mnoho autorů, jako například Xenofón či Vitruvius, jejich existence nebyla dosud bezpečně prokázána u žádného obytného domu. Žena byla, na rozdíl od muže, neplnoprávnou členkou řecké polis. Celé dny většinou pobývala doma, kde se starala o děti a domácnost.\n\nProtějškem gynecea je mužská část domu, andron (andronitis).\n"}
{"id": "224702", "url": "https://cs.wikipedia.org/wiki?curid=224702", "title": "Kečup", "text": "Kečup\n\nKečup je druh husté červené rajčatové omáčky. Jeho základ vznikl ve východní Asii, kde se používal jako omáčka na ryby.\n\nPrůmyslově vyráběný kečup tvoří rajčatový protlak, koření a další přísady. Oproti tomu kečup vyráběný domácím způsobem obsahuje pouze rajčata, cibuli, cukr a koření. Kečup bývá obvykle používán k ochucení jídla. Kečup bývá obvykle konzumován s klobásami, hamburgery, hranolky, párky v rohlíku, s těstovinami i se sýrem, rýži a často se také jí s fish and chips.\n\nO původu kečupu existuje více teorií. Ty počátek zasazují do Číny, Indie, Malajsie, Vietnamu, Japonska nebo Francie. V angličtině se kečup (pod různými jmény: catsup, catchup, ketsup, kitchup či ketchup) poprvé vyskytuje ve slovníku z roku 1690 ve významu husté východoindické omáčky nebo později jakékoli omáčky obsahující ocet.\n\nNázev „kečup“ vznikl v Asii, kde byla výslovnost „ketjap“. Amerika se zasloužila o jeho popularizaci a název téměř zachovala.\n\nPo zrušení potravinářských norem počátkem 90. let 20. století došlo k úpadku kvality průmyslově vyráběných kečupů. Ty začaly být šizeny vodou se zahušťovadly, barvivy a ochucovadly, byly do nich přidávány náhradní levné suroviny, jako jablka či mrkev. K částečnému zlepšení došlo až v roce 2003, kdy byla přijata Vyhláška č. 157/2003 Sb., která stanoví, že výrobek označený jako kečup musí obsahovat 12% refraktometrické sušiny, kečupy označené jako \"Prima,\" \"Speciál\" nebo \"Extra\" musí obsahovat 30 % sušiny. I poté však někteří výrobci tuto vyhlášku nedodržovali, docházelo buď k šizení nebo uvádění na trh podobných produktů, jako např. \"kečupová omáčka\", která nesplňuje parametry pro kečup.\n\nAni dosavadní výsledky kontrol kvality kečupů nedopadly dobře, v některých výrobcích byly objeveny jedy z plísní či pesticidy. V současné době je kvalita průmyslově vyráběných kečupů rozdílná. I proto si některé hospodyňky vyrábí tuto pochutinu podomácku.\n\nNejsilnější firmou na českém trhu podle prodaného objemu kečupů i výše tržeb je společnost Hamé.\n\nNa českém trhu se v roce 2009 podle firmy Heinz prodalo asi 15 tisíc tun kečupu ročně, což vychází zhruba na 1,5 kg na hlavu. Podle Unileveru, výrobce kečupů Hellmann’s, to bylo až 3,9 kg na člověka. Češi mají údajně nejraději sladké kečupy, nejčastěji označované jako jemné, ty tvoří osmdesát procent všech prodejů.\n\nV České republice se ovšem prodá o 40 % více tatarské omáčky než kečupu, což je z evropského hlediska unikát.\n\nNěkteří výrobci používají na kečup umělohmotnou láhev obrácenou uzávěrem dolů, která má tu výhodu, že není třeba kečup mazat obtížně nožem, nekape, dávkuje přesně a „neprdí“ (neobsahuje nahromaděný vzduch díky tomu, že kečup je nahromaděný dole). Speciální uzávěr pro tuto láhev byl vynalezen v roce 1991. Americká firma Heinz pak v roce 2002 uvedla na trh obrácené láhve s tímto uzávěrem jako součást úsilí přimět spotřebitele, aby jedli více kečupu, což se jí i podařilo.\n\n"}
{"id": "224703", "url": "https://cs.wikipedia.org/wiki?curid=224703", "title": "Andron", "text": "Andron\n\nAndron (řecky \"andronitis\") byla místnost ve starověkém řeckém obytném domě určená mužům, kde byli vítáni hosté, odehrávala se tu sympózia a hostiny. Jeho výzdoba byla nejbohatší v celém domě.\n\nDovnitř se často vcházelo přes malou předsíň. Většinou měl čtvercový půdorys (jeho obvyklé rozměry byly 4,75 x 4,75 m, ale mohl být i větší či menší) a byl umístěn v rohových partiích domu, přiléhajíce k venkovní zdi. Díky tomu zde mohla být na vyvýšeném stupínku podél stěn rozmístěna hodovací lehátka (řecky \"klínai\"). Podlaha byla vycementovaná, výjimečně i zdobená mozaikami. Zmiňovaný vyvýšený stupínek a vycementovaná podlaha jsou typickými znaky této místnosti. Nejlépe zachované příklady andronu lze vidět například v ruinách řeckého města Olynthos.\n\nVývoj andronu lze sledovat již od 8. století př. n. l. V této době totiž z východu přichází zvyk hodování na lůžcích s číší vína, jenž v Řecku brzy zdomácněl. Při takových hostinách bylo často provozováno slovesné umění, a tím začal i rozvoj řecké lyriky. Běžný řecký obytný dům byl místem, kam se jeho pán vracel po splnění svých povinností ve městě, aby se mohl najíst a vyspat. Během dne byl dům ponechán v rukou jeho manželky – hospodářky.\n\nOpakem andronu je ženská část domu, gyneceum (gynaikonitis).\n"}
{"id": "224706", "url": "https://cs.wikipedia.org/wiki?curid=224706", "title": "Vladimír Bouzek", "text": "Vladimír Bouzek\n\nVladimír Bouzek (3. prosince 1920 Třebíč – 31. července 2006 Třebíč), zvaný Lupínek, byl československý hokejový útočník a trenér, který reprezentoval i ve fotbalovém dresu. Jako hokejista byl dvakrát členem mužstva, které získalo titul mistra světa a byl též držitelem stříbrné olympijské medaile. Úspěchy měl i v pozici hokejového trenéra na ligové a mezinárodní reprezentační scéně. S různými kluby získal dohromady 12 titulů mistra ligy v tehdejších ČSSR a NSR. Reprezentační mužstvo Československa dovedl k několika medailím a trénoval i reprezentační mužstvo Německa. V roce 1956 mu byl udělen titul zasloužilý mistr sportu. V roce 1965 získal titul zasloužilého trenéra. Roku 2007 byl uveden do Síně slávy IIHF a v roce 2008 byl uveden do Síně slávy českého hokeje.\n\nV rámci akce \"Legenda pomáhá\" v roce 2020 nastoupili hokejisté klubu SK Horácká Slavia Třebíč v dresech s portrétem Vladimíra Bouzka.\n\nV Třebíči se věnoval různým sportům od dětských let. Brzy u něj převládly kolektivní hry. Nejprve se jednalo o fotbal, ale v ledním hokeji se prosadil více. Podle vlastních slov se jako patnáctiletý ze dne na den ocitl v prvním mužstvu klubu Horácká Slavia Třebíč. V roce 1938 pomohl mužstvu složenému ze studentů třebíčského reálného gymnázia k zisku středoškolského poháru v celonárodním turnaji konaném v Praze. Nejlepší československý hokejový střelec tohoto období, Josef Maleček, označil Bouzka za svého nástupce. Horácká Slavia Třebíč skončila s dvacetiletým mladíkem v sestavě ve finále Mistrovství Čech a Moravy v ledním hokeji 1939–1940 na druhém místě.\n\nV polovině druhé světové války se však Bouzek musel soustředit především na fotbal. Před hrozbou totálního nasazení uprchl do Ostravy, kde nastupoval ve fotbalovém klubu SK Slezská Ostrava. K lednímu hokeji v rodném městě se mohl vrátit až po skončení války. V poválečných letech patřil mezi tzv. obojživelníky, kteří na ligové úrovni zvládali hrát fotbal i hokej. Bouzek ovšem nezapomínal ani na život mimo sport a vystudoval na Filosofické fakultě University Karlovy v Praze kombinaci zeměpisu a tělesné výchovy. Vzhledem ke sportovním angažmá se tedy dva roky pohyboval mezi Prahou, Ostravou a Třebíčí.\n\nPo nástupu Mikea Buckny na trenérský post u československého národního hokejového mužstva se Bouzek dočkal v roce 1947 i premiéry v reprezentaci. Díky tomu se stal členem hokejové generace, která získala pro Československo ve třech letech po sobě tři výrazné úspěchy. K prvenství na Mistrovství světa v ledním hokeji 1947 konaném v Praze přispěl 2 góly v jediném zápase, v němž nastoupil proti Rakousku. Do minima zápasů zasáhl také o rok později na turnaji na Zimních olympijských hrách ve Sv. Mořici. Přesto se 7 brankami příliš za většinou spoluhráčů nezaostal. Pomohl jimi mužstvu ke stříbrným medailím v turnaji, v němž Československo poprvé v historii neprohrálo s Kanadou.\n\nV další sezóně získal Bouzek v hokejové reprezentaci lepší postavení v důsledku pro mužstvo celkově nepříznivých událostí. Nejprve zemřelo mnoho jeho spoluhráčů při letecké havárii nad kanálem La Manche a posléze emigroval útočník Jaroslav Drobný. Bouzek ovšem na Mistrovství světa v ledním hokeji 1949 ve Švédsku odehrál jenom o něco málo více minut, než na dvou předchozích turnajích. V prvním zápase finálové skupiny s Kanadou byl nucen odstoupit již po pěti minutách po tvrdém střetu s Tergessenem. Zranění kolene ho vyřadilo z veškerého sportovního dění na půl roku, ale přesto i on byl právoplatným členem mužstva, které navzdory nepříznivým okolnostem získalo další mistrovský titul.\n\nV roce 1950 se hokejová reprezentační kariéra Bouzka uzavřela. Na oznámení, že mužstvo neodcestuje na mistrovství světa do Londýna, zareagoval urychleným odjezdem z Prahy s dalšími hráči z moravských klubů zpět domů. Nebyl tedy přítomen zásahu ve Zlaté hospůdce (U Herclíků) proti spoluhráčům a nefiguroval ani v následném vykonstruovaném procesu s nimi. Na začátku následující sezóny v říjnu byla Bouzkovi nabídnuta role kapitána u nově tvořeného týmu, kterou však odmítl s tím, že v reprezentaci skončil.\n\nVladimír Bouzek v hokejovém dresu odehrál za československou reprezentaci 20 utkání, v nichž vstřelil 17 gólů. Fotbalový reprezentační dres oblékl v letech 1950 a 1951 třikrát bez výraznějšího úspěchu.\n\nNa hokejové klubové úrovni Bouzek v roce 1948 zažil přechod z Třebíče do nově vzniklé Zbrojovky Brno. O rok později však již zamířil do Vítkovic, kde hrál na ligové úrovni v obou sportovních odvětvích. Ve fotbalovém dresu se tady v jednom týmu sešel se zcela jedinečným střelcem Josefem Bicanem. I díky těmto dvěma hráčům se tehdejší Vítkovické železárny ve dvou sezónách v řadě probojovaly na čtvrté místo konečné tabulky, což byl pro nováčka soutěže úspěch.\n\nPodobně jako v reprezentaci se Bouzek se ovšem dočkal i na ligové úrovni větších úspěchů v ledním hokeji. Od roku 1949 působil v klubu Vítkovické železárny v roli hrajícího trenéra. Nový ligový celek zažil pod jeho vedením velmi úspěšné čtyři sezóny. Vítkovice byly třikrát na druhém místě a v roce 1952 hokejové mistrovství republiky těsně díky lepšímu skóre vyhrály. Bouzek sice finálovou skupinu kvůli zranění nedohrál, ale k zisku titulu mistra ligy pomohl mužstvu právě z trenérského postu.\n\nVladimír Bouzek prožil závěr hráčské kariéry v obou sportech na jihu Československa v Brně a Bratislavě. V 11 ligových sezónách odehrál zhruba 120 hokejových zápasů, v nichž vstřelil 85 gólů. Soutěžně přestal hrát dle vlastních slov ve 35 letech kvůli tomu, že bylo centrálně rozhodnuto o zákazu zároveň hrát a trénovat.\n\nBouzek se stal ve všech hokejových klubech díky svým schopnostem brzy přirozenou vůdčí postavou a dostával se tudíž často také do role jakéhosi neoficiálního trenéra. Na tomto svém postavení se po druhé světové válce rozhodl ještě více pracovat, což dal najevo i studijním zájmem a výsledky ve funkci hrajícího trenéra především ve Vítkovicích. Právě v době jeho úspěchů u tamního klubu bylo v roce 1953 oznámeno otevření trenérské školy na Tyršově ústavu tělesné výchovy a sportu, kde začala centrálně řízená výchova trenérů ledního hokeje v Československu.\n\nČtyři úspěšné sezóny s vítkovickým klubem nezůstaly bez povšimnutí a pomohly Bouzkovi k tomu, že byl na podzim roku 1953 jmenován trenérem reprezentačního týmu Československa. Z mistrovství světa se v následujícím roce vrátil s třetím místem v pořadí mistrovství Evropy. Celý svět tam více než překvapili sovětští hokejisté, kteří se turnaje zúčastnili poprvé. Československá reprezentace prohrála se všemi týmy, které si rozdělily medaile v rámci světového pořadí, ačkoli se ve většině těchto zápasů ujala vedení.\n\nTrenér reprezentace Bouzek si svůj post udržel i pro další sezónu. Poprvé v historii československého hokeje svolal hráče k přípravě ještě před začátkem domácí ligy. Mistrovství světa v ledním hokeji 1955 se konalo ve třech německých městech v obtížných podmínkách, především pokud šlo o ubytování. Českoslovenští hokejisté se kromě tohoto faktu museli vyrovnat i s tím, že se velmi brzy potkali s oběma hlavními favority turnaje. Zápasy s Kanaďany i sovětskými hokejisty sice prohráli, ale díky povedenému závěru mistrovství postoupili na třetí příčku světového pořadí a v rámci hodnocení evropských mužstev byli druzí.\n\nV uvedených dvou sezónách Bouzek byl na klubové úrovni ještě zároveň i soutěžně hrajícím hokejistou. Od podzimu roku 1955 ovšem musel, pokud chtěl zůstat trenérem, této činnosti zanechat. Jeho úkolem bylo sestavit mužstvo pro Zimní olympijské hry 1956. Opět byla na programu letní příprava s testem fyzických předpokladů. Trenér Bouzek s týmem absolvoval i přípravné zápasy ve Velké Británii a v Nizozemsku. Závěr přípravy hodlal využít k pobytu v Tatrách, které měly posloužit jako dobré místo pro aklimatizaci před cestou do Cortiny d'Ampezzo. Tehdejší vedení hokejového svazu ovšem jeho plány změnilo. Zasáhlo do složení mužstva přiřazením několika hráčů z B týmu a poslalo ho na tři týdny do Švýcarska. Bouzek s těmito zásahy do jím naplánované přípravy, která měla pomoci stmelit mužstvo, nesouhlasil. Přesto na rozdíl od doby před šesti lety tentokrát u reprezentačního mužstva zůstal. Odcestoval s ním i na nadiktované vyčerpávající turné obsahující mnoho zápasů.\n\nHokejový olympijský turnaj začal pro československý celek dobře, když zvítězil v kvalifikační skupině. Výsledky z této úvodní části se však nezapočítávaly do finálové skupiny, v níž naopak českoslovenští hokejisté propadli. Trenér Bouzek marně hledal ideální sestavu. Musel ji obměňovat kvůli stoupající únavě a snažit se do ní zařadit hráče, které si sám pro turnaj nevybral, což nebylo jednoduché. V herním systému československého mužstva vázla především hra obrany, protože obdrželo ve finálové skupině druhý největší počet branek. Výsledkem bylo celkově páté místo a těsně uhájená třetí příčka alespoň v pořadí mistrovství Evropy. Tým nenaplnil očekávání veřejnosti, které bylo kvůli hromadným sdělovacím prostředkům značné. Rozčarování posléze bylo o to větší a Cortina se stala pro československý hokej symbolem zmaru. Vedení svazu se ovšem k podílu na něm odmítlo přihlásit a trenér Bouzek reagoval svojí, jak se ukázalo opožděnou rezignací.\n\nVladimír Bouzek si v sezóně 1955–1956 připsal alespoň dva výrazné klubové úspěchy. Prvním klubem, v němž pouze trénoval, aniž by v něm zároveň hrál, se stala RH Brno. Obhájce domácího titulu z předchozí sezóny byl po sedmi letech prvním československým klubem, který zavítal v prosinci 1955 na prestižní Spenglerův pohár do Davosu. Brněnský klub vedený novým trenérem porazil přesvědčivě všechny tři soupeře a získal ceněnou evropskou klubovou trofej. Po skončení olympijských her pokračovala v únoru 1956 domácí ligová soutěž. Bouzek v ní měl na rozdíl od reprezentace k dispozici poměrně stabilizovaný kádr, s nímž přesvědčivě uspěl i ve finálové skupině. RH Brno pod jeho vedením zaslouženě obhájila titul mistra ligy, protože v dvoukolově hrané závěrečné fázi vstřelila nejvíce gólů ze čtyř klubů a zároveň jich naopak nejméně obdržela. V roce 1956 byl Bouzkovi udělen titul zasloužilý mistr sportu.\n\nNásledující ligová sezóna se po mnoha letech odehrála v jediné skupině. Čtrnáct týmů se utkalo systémem každý s každým vždy doma a venku. Trenér Bouzek uspěl i v těchto nových podmínkách. RH Brno prohrála nejmenší počet zápasů a mohla se opět pyšnit nejlepším útokem i obranou v lize. Ještě výrazněji se převaha brněnského klubu ve všech směrech projevila v sezóně 1957–1958. Trenér měl poprvé k dispozici budoucího úspěšného reprezentanta brankáře Vladimíra Nadrchala. V útoku Bouzek mohl spoléhat kromě dalších hráčů na nejlepšího střelce ročníku Václava Pantůčka.\n\nV roce 1959 bylo rozhodnuto, že se trenérem československé reprezentace pro domácí mistrovství světa stane trenér klubu, který vyhraje ligovou soutěž. Vladimír Bouzek se ovšem návratu na mezinárodní scénu nedočkal, protože skončil s RH Brno tentokrát na třetím místě. Po předchozích sezónách se jednalo o zklamání, které neodvrátil ani fakt, že tým měl opět nejméně propustnou obranu v lize. Došlo tedy ke změnám, jejichž součástí byl i odchod trenéra Bouzka na jednu sezónu do tehdejšího východoněmeckého klubu SC Dynamo Berlin.\n\nPřed sezónou 1960–1961 se Vladimír Bouzek vrátil ke klubu RH Brno, který řešil problémy s nedostatkem hráčů v obraně. Právě hra zadních řad však mužstvu výrazně pomohla k zisku dalšího titulu mistra ligy. K těsnému zisku titulu v další sezóně naopak přispěla především snaha útoku. Bouzek zůstal trenérem mužstva i po změnách, které souvisely se změnou názvu na TJ ZKL Brno. S tímto názvem klub hrál od sezóny 1962–1963 a po zbytek první poloviny 60. let zcela ovládl domácí soutěž, když vítězil obvykle s přesvědčivým náskokem. U všech těchto úspěchů byl jako trenér přítomen Bouzek, který získal v roce 1965 titul zasloužilý trenér. S klubem zvítězil v lize ještě i o rok později, když měl jeho celek lepší útok, obranu a především vzájemná utkání s Duklou Jihlava, která získala stejný počet bodů.\n\nVladimír Bouzek se jako trenér jednoznačně nejúspěšnějšího československého hokejového klubu první poloviny 60. let ještě jednou vrátil i k československé hokejové reprezentaci. Jeho kluboví svěřenci byli součásti reprezentačního kolektivu již dříve a on sám na dvou mistrovstvích světa spolupracoval s Vladimírem Kostkou. Českoslovenští hokejisté se pod vedením těchto dvou mužů prezentovali na turnaji v roce 1965 především pečlivou obranou. Díky ní mimo jiné neobdrželi žádnou branku od severoamerických soupeřů, které deklasovali. Získali stříbrné medaile stejně jako na turnaji o rok později. Více než 15 let nezažil československý hokej dva takové úspěchy v řadě za sebou. K titulu vždy chybělo jediné. Nepodlehnout Sovětskému svazu, který začínal na mezinárodní scéně dominovat.\n\nV roce 1967 odešel Vladimír Bouzek trénovat do západního Německa. Tři sezóny strávil u celku EV Füssen, s nímž vybojoval dva tituly mistra ligy v SRN. K tomuto klubu se ještě jednou vrátil na dvě sezóny ve druhé půli 70. let. Mezitím několik sezón vedl opět ZKL Brno, ale výrazné úspěchy zde již nezaznamenal. V sezóně 1969–1970 vedl jako trenér reprezentační mužstvo SRN, kterému pomohl zpět do skupiny A mistrovství světa. V 80. letech se věnoval trénování žáků v Třebíči.\n\nPoslední roky svého života byl Vladimír Bouzek nucen trávit především na lůžku. Zemřel 31. července 2006 v rodném městě. Řady poct se dočkal až in memoriam.\n\n\n\n\nPodle a\n\n\n"}
{"id": "224708", "url": "https://cs.wikipedia.org/wiki?curid=224708", "title": "Grosser Priel", "text": "Grosser Priel\n\nGrosser Priel (2515 m n. m.) je nejvyšší a zřejmě nejznámější horou pohoří Totes Gebirge \"(Mrtvé hory)\" v Rakousku. Zejména od východu působí na návštěvníka neobyčejně mohutným dojmem. Nadmořská výška vrcholu dosahuje 2515 m a převyšuje tak blízké středisko Hinterstoder o více než 1900 metrů. Prominence vrcholu je 1705 m. Na vrcholu stojí 8 metrů vysoký ocelový kříž.\n\nJako první zdokumentovaný výstup na vrchol uskutečnili 29. srpna 1817 Sigmund Graf von Engl, Jägern Hans, Anton Engelbert a Ferdinand Riedler.\n\n\n\n\n"}
{"id": "224712", "url": "https://cs.wikipedia.org/wiki?curid=224712", "title": "David Schwarz", "text": "David Schwarz\n\nDavid Schwarz (7. prosince 1850, Keszthely – 13. ledna 1897, Vídeň) byl chorvatský průkopník letectví židovského původu. V roce 1896 postavil první celokovovou ztuženou vzducholoď.\n\nDavid Schwarz byl obchodníkem se dřevem a velkou část svého života prožil v tehdy rakousko-uherském Záhřebu. Ačkoli neměl žádné zvláštní technické vzdělání, zabýval se vývojem různých technických vylepšení dřevoobráběcích strojů.\n\nPočátkem 80. let 19. století musel dohlížet na těžbu dřeva v nově zakoupeném lese, bydlel tedy v blízkém srubu. Těžba se však neustále protahovala a Schwarz musel zůstat i přes zimu. I díky impulzu své ženy Melanie se David Schwarz začal zajímat o vzduchoplavbu a rozhodl se postavit vlastní vzducholoď. Sehnal si tedy všechnu dostupnou technickou literaturu po celém Záhřebu a po zimní večery ve srubu studoval.\n\nVěděl, že pokud má být vzducholoď doopravdy řiditelná, musí mít pevnou konstrukci. Návrh vzducholodi nabídl rakousko-uherskému ministerstvu války, vzbudil sice zájem, ale pro nedostatek financí byla podpora projektu odmítnuta. Ruský vojenský atašé, technicky vzdělaný člověk, doporučil Schwarzovi, aby návrh vzducholodi představil v Sankt-Petěrburgu. Zde na návrhu pracoval dva roky. Schwarz i jeho žena tvrdili, že v roce 1893 provedli zkušební let, avšak to není spolehlivě doloženo. Není znám ani přesný důvod, proč se Schwarz poté přesunul do Německa.\n\nV Německu Schwarz hledal vhodného zpracovatele hliníku. Základem jeho letounu byl totiž důmyslný systém žeber a nosníků vyrobených z hliníkové slitiny (duralu), který byl potažen hliníkovou fólií síly 0,18 - 0,2 milimetru. Trup byl rozdělen na 13 oddílů, takže lodi i při poškození některého z nich nehrozil pád, nejen proto Schwarz našel podporu u německé vlády.\n\nZde se Schwarz spojil s průmyslníkem Carlem Bergem, ten viděl ve vzducholodi možnost rozvoje své firmy díky budoucím armádním zakázkám. Konstruktéři firmy dále rozvíjeli Schwarzovy plány, podle nichž pak továrna v Werdohl-Evekingu vyráběla nosníky a žebra. V konstrukci Schwarzovi velmi pomáhal i major Hans Gross.\n\nVyrobené díly byly pod dohledem Schwarze převáženy do hangáru v Berlíně Tempelhofu. Zde se vzducholoď sestavovala. O vzducholoď jevila zájem armáda, zajímavostí je, že ta samá armáda před dvěma lety zamítla návrh vlastního generála Zeppelina na stavbu řiditelné vzducholodi.\n\nV létě roku 1896 byla vzducholoď dokončena, a na první let se měl přijet podívat i císař Vilém, který se o projekt osobně zajímal a hangár několikrát navštívil. Datum startu bylo stanoveno na 27. září 1896, císař však nepřijel a let byl zrušen.\n\nPrvní doložený pokus o vzlétnutí se uskutečnil 8. října 1896. Použitý plyn však nebyl dostatečně čistý a díky jeho nižší nosnosti vzducholoď vzlétla jen několik metrů a provedla tak jen zkoušku motorů při upoutání na lanech. Bylo rozhodnuto o jejím naplnění kvalitnějším plynem a nových testech.\n\nSchwarz byl v období let 1892 až 1896 velmi často na cestách; protože byl také silný kuřák jeho zdraví bylo silně podlomeno. Vynálezce zemřel 13. ledna 1897 na srdeční infarkt ve Vídni na cestě z restaurace „Zur Linde“ v době, kdy už jeho vzducholoď byla zhruba dokončena. Krátce před smrtí obdržel zprávu o tom, že vzducholoď je připravena k naplnění.\n\nNedočkal se tedy zkušebního letu na poli v Tempelhofu 3. listopadu 1897. Jeho žena dlouhou dobu sháněla zkušebního pilota, nakonec vzducholoď pilotoval nezkušený Ernest Jagles. Let probíhal zpočátku velmi dobře. Vzducholoď vystoupala v několika kruzích výšky 460 metrů. Prováděla požadované obraty, což z hlediska ovladatelnosti vyžadovala armáda. Poté však sklouzl řemen z náhonu jedné vrtule. Jagles ztratil kontrolu, zpanikařil a začal příliš rychle odpouštět plyn. Vzducholoď prudce narazila do země a ze stroje zůstaly trosky.\n\nJagles přežil bez vážnějších zranění. Schwarzova žena neprosadila další pokračování projektu i když první reakce armády na pokus byly příznivé. Ferdinand von Zeppelin, očitý svědek prvního letu, koupil od Schwarzovy vdovy za 15 tisíc marek patenty a plány na stavbu a sám začal rozvíjet vývoj a výrobu vzducholodí, které později nesly jeho jméno.\n\n\n"}
{"id": "224714", "url": "https://cs.wikipedia.org/wiki?curid=224714", "title": "Alfréd Piffl", "text": "Alfréd Piffl\n\nAlfréd Piffl (13. června 1907 Kerhartice nad Orlicí – 26. června 1972 Bratislava) byl český architekt, uznávaná autorita mezi znalci dějin architektury, malíř a grafik, který na architekturu nazíral především z pohledu archeologa a památkáře. Byl horlivým zachráncem památek.\n\nPůsobil jako architekt a současně se věnoval dějinám umění a architektury (např. vypracoval projekt rekonstrukce Valdštejnské zahrady v Praze podle stavu ze 17. století), byl vedoucím stavebního úřadu lobkovického panství se sídlem v Bílině a pracoval jako správce muzea a archivu v Ústí nad Labem.\n\nAbsolvoval České vysoké učení technické v Praze a ve 30. letech 20. století pracoval v reklamním oddělení podniku Baťa, kde uplatnil svůj mimořádný kreslířský talent.\n\nV letech 1946 až 1947 shromáždil v Ústí nad Labem pro Národní kulturní komisi sbírku uměleckých děl, které na Ústecku zachránil před zloději majetku zanechaného sudetskými Němci.\n\nV roce 1947 odešel na bratislavskou Slovenskou vysokou školu technickou, kde se stal profesorem a na deset let také vedoucím ústavu dějin architektury (od roku 1950 katedra vývoje architektury a výtvarné výchovy, od roku 1956 katedra teorie a dějin architektury, kreslení a modelování). V roce 1950 byl na dva roky zvolen děkanem nově vzniklé fakulty architektury a pozemního stavitelství.\n\nS kolektivem spolupracovníků zpracoval podklady pro vyhlášení prvních městských památkových rezervací na Slovensku (Banská Bystrica a Banská Štiavnica). Byl jedním z iniciátorů záchrany a obnovy Bratislavského hradu, jehož rekonstrukci od roku 1952 vedl.\n\nV roce 1957 byl ve vykonstruovaném procesu odsouzen na dva a půl roku vězení, čímž byl ovšem jako jeden z největších historiků československé architektury odepsán. Byl obviněn z pokusu o veřejné pobuřování a pomlouvání spřátelené mocnosti v dopise, který poslal své matce, ale ona jej nikdy nedostala. Po smrti prezidenta Zápotockého byl trest snížen na dva roky. Podle jiné verze bylo obvinění založeno na nepravdivém tvrzení, že objevil tajnou chodbu z Bratislavského hradu pod Dunajem do Rakouska a jí pak propašoval korunovační klenoty.\n\nPo propuštění z vězení pracoval nejprve jako stavební dělník, potom jako projektant. V roce 1967 mu Archeologický ústav Slovenské akademie věd v Nitře nabídl místo vedoucího části výzkumu bratislavského podhradí v souvislosti s přípravou výstavby nového Mostu SNP. V letech 1966–1967 a 1971–1972 byl expertem Muzea města Bratislavy při archeologickém a stavebně-historickém průzkumu hradu Devín. Jeho poslední prací, kterou dokončil v červnu 1972, byla dokumentace torza středověké Vodní věže na dunajském nábřeží pod Bratislavským hradem.\n\nZemřel náhle, uprostřed své práce, na následky mozkové mrtvice.\n\nJe autorem několika knih, více než tisíce obrazů, kreseb a litografií. V červnu 2007 byl oceněn in memoriam cenou města Ústí nad Orlicí.\n\nOd roku 1991 nese jeho jméno ulice v Bratislavě-Petržalce.\n\n\n"}
{"id": "224721", "url": "https://cs.wikipedia.org/wiki?curid=224721", "title": "François Perroux", "text": "François Perroux\n\nFrançois Perroux [Peru] (19. prosince 1903 – 2. června 1987) byl francouzský ekonom.\n\nPerroux byl představitelem teorie prostorové ekonomiky. Zabýval se zejména otázkami růstu a řízení ekonomiky, zejména takzvanou „teorií pólů“, podle níž se hospodářský růst neprojevuje všude najednou, ale v bodech (pólech) růstu, s různou intenzitou i konečnými efekty pro národní hospodářství jako celek.\n"}
{"id": "224724", "url": "https://cs.wikipedia.org/wiki?curid=224724", "title": "Ohrazenice (Jaroměřice nad Rokytnou)", "text": "Ohrazenice (Jaroměřice nad Rokytnou)\n\nOhrazenice (2. pád \"do Ohrazenice\", 6. pád \"v Ohrazenici\"; něm. ) je vesnice, místní část Jaroměřic nad Rokytnou. Ve vesnici žije obyvatel.\n\nZastavěné území místní části Ohrazenice je od zastavěného území místní části Jaroměřic nad Rokytnou vzdáleno 5 km. Nadmořská výška Ohrazenice se pohybuje mezi 410–425 m n. m.\n\nOd severovýchodu k jihozápadu protéká Ohrazenicí potok Nedvědka, sbírající vody dílem v Blatnici, dílem ve Špitálském lese jižně od Jaroměřic. Než vteče do obce, soustřeďuje Nedvědka své vody v rybníce Skalka. Nedvědka vytváří u Ohrazenice a kolem ní nepříliš výrazné údolí. Kopce na východ i na západ od obce vystupují do výše až 450 m. Nedvědka pak teče na jih až jihovýchod a vlévá se do Nedveky. Nedveka pak spěje dál na jih a východ a vlévá se do Jevišovky.\n\nSilnice č. III/15231 spojuje Ohrazenici s Jaroměřicemi, silnice č. III/15230 s Blatnicí a silnice č. III/15229 s Hostimem.\n\nPodobně jako u Vacenovic, tak i u Ohrazenice je archeologickými nálezy doloženo osídlení lidu moravské malované keramiky i osídlení doby pozdější (hradištní).\n\nPoprvé je Ohrazenice zmíněna k roku 1407. Od 15. století již byly součástí jaroměřického panství: Ohrazenice je uvedena v seznamu zboží, které dal Vladislav II. alodem Václavu z Ludanic, moravskému podkomoří a nejvyššímu sudímu.\n\nV roce 1843 se uvádí počet 362 obyvatel a 58 domů.\n\nOhrazenice byla elektrifikována v roce 1930 Západomoravskými elektrárnami (ZME). Jednotné zemědělské družstvo bylo zřízeno r. 1957.\n\n\n\n"}
{"id": "224728", "url": "https://cs.wikipedia.org/wiki?curid=224728", "title": "Berenika", "text": "Berenika\n\nBerenika je ženské křestní jméno starořeckého původu. Je odvozeno ze starořeckého, respektive makedonského jména \"Bereniké.\" Význam tohoto jména je \"„ta, která přináší vítězství“\". Její latinskou variantou je Veronika.\n\nNositelkou tohoto jména byla krásná královna Berenika II., manželka egyptského krále Ptolemaia III., podle níž bylo pojmenováno souhvězdí Vlasů Bereniky na severní obloze. Královna Berenika obětovala své vlasy bohyni Venuši za šťastný návrat svého manžela z války v Sýrii. Jejich ztráta z chrámu pak byla vysvětlena královským hvězdářem jako doslovné nanebevzetí učiněné bohyní Afroditou.\n\nInspirací pro výběr jména pak zůstává jak astronomie s tímto známým souhvězdím, tak i historická postava krásné egyptské královny.\n\nPodle maďarského kalendáře má svátek 9. července. Podle slovenského kalendáře má svátek 9. června. Podle staročeského kalendáře má svátek 7. února.\n\n\nBerenika je jméno několika ptolemaiovských a seleukovských panovnic v Egyptě v 5.–1. století př. n. l.\n\n\n"}
{"id": "224729", "url": "https://cs.wikipedia.org/wiki?curid=224729", "title": "Cornwall", "text": "Cornwall\n\nCornwall ( \"\") je anglické nemetropolitní, ceremoniální a tradiční hrabství. Rozkládá se na nejzápadnějším poloostrově Anglie a na východě je odděleno od hrabství Devon řekou Tamar. Administrativním centrem je největší město hrabství, Truro. Ceremoniální a tradiční hrabství Cornwall zahrnuje se souostrovím Scilly (které však již netvoří součást nemetropolitního hrabství), ležícím 45 km od pobřeží, území o rozloze 3 563 km². Populace Cornwallu dosahuje více než 513 tis. obyvatel. Cornwall je znám svou divokou a pustou krajinou, rozsáhlým a rozmanitým pobřežím stejně jako mírným klimatem. Pro světové dědictví je důležitý cornwallskou dobou kamennou a industriální archeologií (historická hornická krajina). Je domovinou cornwallského národa, považovaného vědci za jeden ze šesti keltských kmenů. Přestože turistika tvoří významný podíl na místní ekonomice, je Cornwall jednou z nejchudších oblastí Spojeného království.\n\nNázev Cornwall pochází ze dvou termínů různých jazyků. Římané nazývali keltský kmen, který území obýval, Cornovii. Jméno pochází od britských Keltů, kteří území nazývali Kernow. V latině znamená \"corn\" roh či poloostrov, stejně jako v keltském jazyce \"*cernu-\". Oba výrazy tak naznačují tvar Cornwallu. Roku 700 př. n. l. byl znám název Cornubia, znamenající lid z poloostrova a tento název zůstal až do středověku. Během 6. a 7. století přidali Anglosasové příponu wealas, znamenající cizinci, a vznikl termín \"Corn-wealas\". Nicméně je třeba toto chápat tak, že označení \"wealas\" používali Anglosasové pro všechny keltské kmeny a země, které za cizince považovali. Později byl Cornwall znám jako Západní Wales a dnešní Wales jako Severní Wales.\n\nCornwall tvoří jihozápadní špičku poloostrova Velké Británie a je vystaven často větrům vanoucím z Atlantiku. Protože je pobřeží tvořeno odolnými horninami, vznikají na mnoha místech působivé útesy. Severní pobřeží, více nechráněné, má divočejší přírodní ráz. Nejvyšším útesem je High Cliff mezi Boscastlem a Tintagelem o výšce 224 metrů. Nicméně je na pobřeží mnoho pláží se zlatým pískem, důležitých pro cestovní ruch, jako jsou Bude, St. Agney, St. Ives, Perranporth, Porthtowan, Polzeath, Fistral Beach, Lusty Beach Glaze a Waergatea Bay u Newquay. V jediném větším říčním ústí řeky Camel jsou přístavy Padstow a Rock. Jižní břeh, více chráněný, je přezdívaný riviera. Několik širokých ústí řek poskytuje bezpečí přístavům, jako např. Falmouth a Powey. Pláže však mají hrubší písek s roztroušenými oblázky a skalnatými částmi.\n\nVnitrozemí tvoří hřbet východozápadního směru, neúrodná a odkrytá (bez porostu) vysočina s žulovými intruzemi, jako je Bodmin Moor, nejvyšší vnitrozemský bod. Dalšími intruzemi je území severně St. Austellu, oblast kolem Camborne a poloostrov Penwith (Land’s End). Pokračují jak na východ – Dartmoor v hrabství Devon, tak na západ – ostrovy Isles Scilly, kde jsou částečně zatopeny mořem. Intruze žuly do okolních sedimentárních hornin způsobily vyšší stupeň rozsáhlé metamorfózy a mineralizace. Tak se Cornwall stal jednou z nejdůležitějších důlních oblastí v Evropě, kde byl těžen cín společně s mědí, olovem, zinkem a stříbrem již v době bronzové a těžba cínu pokračovala až do začátku 20. století. Zvětrávání žuly dalo vzniknout rozsáhlým ložiskům kaolínu, zvláště na sever od St. Austellu.\n\nVysočina je obklopena úrodnou půdou, využívanou zejména pro pastevectví. Na jižním břehu hluboká zalesněná údolí poskytují podmínky pro flóru mírného vlhkého klimatu. Podloží tvoří převážně devonské pískovce a břidlice. Na severovýchodu jsou v podloží karbonské horniny, známé jako Culm Measuresy. Na několika místech, jako je např. Crackington Haven a další jsou dobře pozorovatelné účinky eroze.\n\nPoloostrov Lizard je jediným příkladem britských ofiolitových hornin. Tmavozelené a červené prekambrické serpentinity tvoří velkolepé útesy (Kynance Cove). Vyřezávané a leštěné serpentinitové ozdoby se prodávají v místních obchodech s dárkovými předměty. Tato ultramafická hornina tvoří velmi neúrodnou půdu, pokrývající plochá a bažinaté vřesoviště vnitrozemí poloostrova. Jsou však domovem vzácných rostlin, např. vřesovce těkavého, který byl přijat jako symbol hrabství.\n\nCornwall má relativně teplé a suché klima. Zimy jsou mírné a kromě centrálních náhorních oblastí bez mrazu a sněhu. Průměrná roční teplota je od 9,8 do 12 °C. Mírné a vlhké větry od Atlantiku přinášejí relativně vysoké srážky, kolem 1 290 mm ročně. Většina Cornwallu se těší z více jak 1541 hodin slunečního svitu ročně.\n\nHistorie začíná osídlením Británie po poslední době ledové. Předřímští obyvatelé hovořili keltským jazykem, z kterého se vyvinula bretonština a kornština. Po ukončení římské nadvlády se Cornwall vrátil pod nezávislé keltské náčelníky. První popis Cornwallu pochází od řeckého dějepisce Diodóra Sicilského (90 př. n. l. – asi 27 př. n. l.): „Obyvatelé této části Británie se nazývají Belerion (konec země), díky jejich styku s cizími obchodníky jsou civilizovaní. Umí vyrobit cín, velmi pečlivě obdělávají zemi. Obchodníci zde nakoupí cín a převážejí jej do Galie po cestě trvající 30 dní až k ústí Rýna“. Není známa etnicita těchto obchodníků, mohlo by se jednat o Féničany, nicméně důkazy pro toto neexistují.\n\nV raném středověku se Cornwall dostal do konfliktu s královstvím Wessex. V letopisech \"Annales Cambriae\" je zpráva, že roku 722 Keltové z Cornwallu vyhráli bitvu u Hehilu. Není ovšem uvedeno, nad kým zvítězili. V roce 814 král Egbert zpustošil \"Západní Wales\" (tj. Cornwall). Anglosasové se střetli roku 825 s Velšany, pravděpodobně z Cornwallu a Devonu. Roku 838 byli obyvatelé Cornwallu spolu se svými dánskými spojenci poraženi Egbertem u Hengestesdune (patrně dnešní Hingston Down). V letech 880 království Wessex získalo kontrolu nad částí Cornwallu, kde měl majetky Alfréd Veliký. Roku 1120 píše William z Malmesbury, že král Ethelstan (924 – 939) upevnil hranici mezi lidem Anglie a Cornwallu na řece Tamar a nastolil vzájemnou rovnost.\n\nCornwall byl zřejmě pohlcen Anglií za vlády Eduarda III. Vyznavače (1042-1066), kdy tvořil část Godwinova, později Haroldova hrabství Wessex. Nativní cornwallská třída velkostatkářů byla nahrazena anglickými. Po dobytí většiny země Normany se moci chopila normanská šlechta, zejména hrabě Robert z Mortrain, nevlastní bratr krále Viléma Dobyvatele, druhý největší majitel půdy po králi. Později byli Normané nahrazeni corn-normanskou elitou.\n\nVe všeobecných volbách v roce 2005 bylo z Cornwallu zvoleno pět poslanců do Dolní sněmovny, všichni za Liberální demokracii. Nově pro další volby byl vytvořen šestý parlamentní volební obvod. Ústředí hrabství je v Truro. Rada hrabství má 82 křesel, většinu mají liberální demokraté (volby 2005). Hrabství je rozděleno na 6 okresů s 249 křesly pro zastupitele. Od východu na západ jsou to North Cornwall, Caradon, Restormel, Carrick, Kerrier a Penwith. Nejčastější zastoupení v radách mají liberální demokraté, konzervativci a nestraníci. Ostrovy Scilly, kdysi podléhající okresní administrativě Cornwallu, mají dnes separátní Unitary Authority. Nicméně pro mnoho ceremoniální a administrativní úkony stále podléhají správě Cornwallu (například policie). V roce 2007 (25. července) bylo přijato vládou nařízení, které stanovilo jednotný systém a šest okresních rad bude v roce 2009 sloučeno s radou hrabství v rámci strukturálních změn samosprávy Anglie.\n\nHlavní registrované strany ve volbách jsou konzervativci, labouristé, liberální demokraté, strana Mebyon Kernow a UKIP. Existují i nezávislá hnutí, bojující za větší autonomii pro keltské národy. Cornwallští nacionalisté založili v roce 1951 stranu Mebyon Kernow a později stranu Cornisch Nationalist Party. Navíc zde existují zájmové skupiny, jako je Cornisch Stannary Parliament či Celtic League. V listopadu 2000 vzniklo cornwallské ústavodárné shromáždění, organizace sdružující zástupce soukromého sektoru, veřejnosti a nezávislých, nikoli však zástupce politických stran. Do prosince 2001 bylo při jejich kampani sebráno 41 650 podpisů obyvatel Cornwallu podporujících deklaraci o vyhlášení oblastního cornwallského shromáždění. Tuto petici podpořilo i 8896 obyvatel mimo hrabství.\n\nVlajka Saint Piran’s je považována za vlajku Cornwallu a za symbol cornwallského lidu. Jde o bílý kříž na černém pozadí. Bílá barva znamená odraz bílého cínu na černému uhlí nebo na černé cínové rudě. Též je chápána jako světlo pravdy zářící skrze temnotu zla. Dle další teorie představuje bílá barva magmatické/metamorfované horniny jako je žula či břidlice, zatímco černé pozadí jsou zvětralé devonské břidlice a karbonský pískovec (obě horniny mají černou či prošedivělou barvu). Historický zápis z roku 1880 uvádí, že Saint Piran’s je starověkou standartou cornwallského lidu. Vlajka je obrácenou bretoňskou státní vlajkou, známou pod názvem Kroaz Du. Den St. Piran’s – 5. březen – je cornwallskou diasporou oslavován po celém světě.\n\nCornwall je jednou z nejchudších oblastí Velké Británie. GVA v roce 2004 dosáhl pouze 64 % celostátního průměru a GDP na hlavu v Cornwallu a na Isles Scillies byl 79,2 % průměru EU-27 v roce 2004, zatímco ve Velké Británii to bylo 123 %. Cornwall je jednou ze čtyř oblastí Velké Británie, která má nárok na dotace z EU. Byl mu udělen status Objective One. Díky tomu v posledních letech významně rostla tvůrčí průmyslová odvětví, jako je grafický design, návrhy výrobků, webový design, design obalů, environmentální design, architektura, fotografie a umělecká řemesla. Další kolo financování proběhlo v rámci financování konvergence.\n\nDůležitým v historii bylo dolování cínu. První odkaz týkající se dolování pochází zřejmě od Pythease. Též Julius Caesar se zmiňuje o obchodu s cínem, který však během římské okupace poklesl. Znovu ožil ve středověku. Rebelie v roce 1497 je připisována cornwallským horníkům. V polovině 19. století však obchod s cínem upadl znovu. Dnes přežívají opuštěné doly jen jako svědkové světového dědictví. Přesto však je Camborne School of Mines stále světově významná v oboru dolování a grant v rámci světového dědictví přilákal financování směřující k zachování tohoto odkazu a pro turistiku.\n\nDnes je ekonomika silně závislá na úspěšném cestovním ruchu, který tvoří kolem čtvrtiny příjmů. Unikátní kultura, velkolepá krajina a mírné klima z něho dělá populární cíl turistů navzdory tomu, že je vzdálen od hlavních center turistiky.\n\nObklopený ze tří stran mořem má Cornwall míle pláží a útesů. Další turistické atrakce zahrnují slatiny, venkovské zahrady a zalesněná údolí. Každoročně navštíví Cornwall pět miliónů turistů, většinou z Velké Británie. Návštěvníci jsou odbavováni na letištích Newquay a Plymouth, zatímco privátní letadla, charterové lety a helikoptéry na letišti Perranporth, lůžkové vlaky a denní vlaky jezdí mezi Cornwallem a Londýnem.\n\nNewquay a Porthtowan jsou populární cíle surfařů. V posledních letech zaznamenal finanční úspěch projekt \"Eden\" blízko St. Austellu, který přilákal každého osmého návštěvníka.Další průmyslové odvětví je rybolov, ačkoli byl poškozen rybářskou politikou EU (rybářský průmysl začala oživovat Southwest Handline Fisherman’s Association), a zemědělství, které však též zaznamenalo pokles produkce.\n\nV oblasti St. Austell byla důležitým průmyslovým odvětvím těžba kaolínu. Větší míra mechanizace i v této oblasti znamenala pokles pracovních příležitostí.\n\nCornwall má kompletní vzdělávací systém s 31 státními a 8 nezávislými středními školami. Jsou tam tři FE vysoké školy – Penwith College, Cornwall College (v bývalém domově Camborne School of Mines) a Truto College. Ostrovy Isles Scilly mají jen jednu školu. Nejvíce obyvatel navštěvujících školy má oblast Restormel, v průměru kolem 200, nikdy však počet studentů nepřekročil 270. Vyšší vzdělání poskytuje University College Faflmouth, Combined Universities v Cornwallu (včetně Camborne School of Mines) a dále výše uvedené vysoké školy.\n\nMnoho místních jmen, nazváno podle svatých, je spojeno s křesťanskými misionáři, kteří je popisovali na svých cestách z Irska a Walesu v 5. století. Historická věrnost některých misionářů se však jeví jako problematická. V 16. století proběhla vzpoura při nahrazení římského katolicismu anglikánskou vírou v roce 1549. Později, od 18. století do poloviny 20. století byl vedoucí formou křesťanství v Cornwallu metodismus. Anglikánská diecéze byla v Truto ustavena v roce 1877. Za svatého patrona Cornwallu je považován St. Piran.\n\nKornština je jazyk příbuzný s velštinou a bretonštinou, méně pak s irštinou, skotskou keltštinou a manštinou. Do 18.stol. postupně vymizela (vymřela). Studie z roku 2000 uváděla, že kolem 300 lidí mluvilo plynule kornštinou. V současnosti jich bude už daleko více, protože nadšenci ve 20. století jí začali opět hovořit a psát. Dnes (květen 2017) jí plynně hovoří už několik tisíc osob ve V. Británii a to včetně malých dětí - je to jejich mateřština. Nicméně tento jazyk neměl žádné právní postavení v rámci Velké Británie až do roku 2002, kdy byl uznán jako minoritním jazykem a v roce 2005 získal omezené státní financování. Přesto je však vyučovacím jazykem už na 12 národních školách a příležitostně je používán při náboženských či občanských obřadech. Dva ze současných členů parlamentu Spojeného království, Andrew George (poslanec za St. Ives) a Dan Rogerson (poslanec za North Cornwall), opakovali svou parlamentní přísahu v kornštině.\n\nV období středověku bylo v Cornwallu produkováno množství pašijových her. Mnohé ještě existují a poskytují cenné informace o kornštině. V Cornwallu žila Daphne du Maurier, sepsala tam mnoho svých románů, včetně \"Jamaica Inn\" (Hospoda Jamajka), \"Frenchman’s Creek\" (Francouzova zátoka), \"My Cousin Rachel\" (Má sestřenice Ráchel) a \"The House on the Strand\" (Dům na pobřeží). Také ona psala v mizející kornštině. Cornwall poskytl inspiraci pro sérii hororových povídek \"The Birds\", kterou proslavil filmem Alfred Hitchcock. V Cornwallu se odehrávají dějství románů \"Killer Man\" (Hammond Innes), \"The Little Country\" (Charles de Lint), \"Poldark\" (Winston Graham), \"Adam Loveday\" (Kate Tremayne), \"Over sea, Under stone a Grenwitch\" (Susan Cooper), \"Camomile Lawn\" (Maria Wesley), operet \"Pirates of Penzance\" a \"Ruddigore\" (Gilbert a Sullivan). Do středověkého Cornwallu je umístěn děj trilogie \"Wise Child\", \"Juniper\" a \"Colman\" od Moniky Furlong. Vzniklo zde i dílo Conan Doylea \"The Adventure of the Devil’s Foot\" se Sherlockem Holmesem'.\n\nV St. Columb Minor se roku 1911 narodil nositel Nobelovy ceny za literaturu, romanopisec William Golding, který žil od roku 1985 poblíž Truro až do své smrti v roce 1993. Ve West Cornwallu žil od roku 1944 do své smrti skotský básník W. S. Graham. Na hřbitově u kostela St. Enodoc je pohřben poslední básník laureát Sir John Betjeman, jehož láska k Cornwallu je vyjádřena i v jeho poezii. V Gorran Haven, malé vesnici na jižním břehu moře nedaleko od St. Austell a Mevagissey, žije plodný autor Colin Wilson, známý díly \"Outsider\" (1956) a \"Mind Parasitesy\" (1967). Na pláži v místě zvaném Shell Cottage u smyšlené vesnice Tinworth v Cornwallu se odehrává děj 24 a 25 kapitoly románu Joanne Rowlingové \"Harry Potter a relikvie smrti\" (Harry Potter and the Deathly Hallows).\n\nUmělecká aktivita byla zpočátku soustředěna na kolonii Newlyn, aktivní zejména na přelomu století, k níž lze přiřadit jména Stanhope Forbes, Elizabeth Forbes, Norman Garstin a Lamorna Birch. Malíř Ben Nicholson, žil od 20. let 20. století se svojí manželkou, sochařkou Barborou Hepworth v St. Ives až do propuknutí druhé světové války. Byli spojeni s ruským emigrantem Naumem Gabo a dalšími umělci, jako Petr Lanyon, Terry Frost, Patrick Heron, Bryan Wynter či Roger Hilton. V St. Ives najdeme také dům Leach Pottery, kde se Bernard Leach a jeho stoupenci inspirovali japonským studiovým hrnčířstvím.\n\nCornwall má bohatou folklórní hudební tradici, která přežila až do současnosti. Mezi místní lidová uskupení patří Mummers Plays, Furry Dance v Helstonu a Obby Oss v Padstow. Jako u dalších bývalých důlních revírů v Británii jsou v Cornwallu velmi populární mužské pěvecké sbory a dechové kapely. Hudebníci z Cornwallu jsou pravidelnými účastníky v rámci keltských festivalů. V Cornwallu samém se koná lidový festival Perranporth’s Lowender Peran. Ze současných hudebníků vyrůstal v Cornwallu Richard D James (známý jako Aphex Twin). Luke Vibert (Wagon Christ, Plug fame) či Alex Parks se stali vítězi Fame Academy 2003. Roger Taylor, bubeník skupiny Queen, pochází z Cornwallu a momentálně žije poblíž Falmouthu. V severním Cornwalu pobývá se svojí rodinou americká zpěvačka a skladatelka písní Tori Amos.\n\nMezi cornwallské národní sporty patří forma zápasu příbuzná s bretoňským zápasem a hurling, druh středověkého fotbalu hraného se stříbrnými míčem. Tento sport se hraje v St.Columb Major a St. Ives. Ačkoli nejpopulárnějším sportem zůstává ragby, v posledních letech zvyšuje svoji popularitu fotbal. Nejvíce fanoušků má Truro City FC, který hraje v National League South (6. nejvyšší soutěž). Truro City FC se stal vůbec prvním cornwallským klubem, který vyhrál FA Vase v roce 2007, když ve finále porazil AFC Tutton 3:1. Finále se hrálo na novém stadionu ve Wembley před 27 754 diváky, což byl nový soutěžní rekord. V sezóně 2008/09 klub přešel na profesionalismus.\n\nAčkoli se předpokládá, že ragby vzniklo na Rugby’s School na začátku 19. století, již roku 1602 popisuje Richard Carew hru ragby podobnou, kterou lze již odlišit od hurlingu. Cornwallští nadhazovači demonstrovali tento sport v Londýně několikrát v 17. století. Rugbyová unie v Cornwallu má více členů než fotbalová a má dva týmy v národní lize – Cornish Pirates, přejmenovaní po přestěhování z Penzance&Newlyn RFC a Launceston RFC, zvaný Cornish ALl Blacks, který do ligy postoupil v sezóně 2006/07. V druhé národní lize hrají Redruth RFC, zvaní \"Reds\". Nejnověji založeným klubem jsou Mounts Bay z Penzance. Cornwallský národní tým ragby, přezdívaný Trelawny’s Army je na svých zápasech všude doprovázen zástupy fanoušků.\n\nCornwallský basketbalový tým Cougars je jediným zástupcem v National League, byl založen v St. Austell. Řadu fanoušků z Cornwallu má profesionální klub Plymouth Raiders z hrabství Devon, zástupce špičky britské ligy.\n\nV letech 2001 až 2003 fungoval jediný profesionální tým ploché dráhy Trelawny Tigers, který jezdí na Clay County Moto Parc v hliništích u St. Austell.\n\nJiž z roku 1816 pochází odkaz na kriket v Cornwallu, který uvádí, že Sir William Pratt Call z rodu Whiteford organizoval v Stoke Climsland zápas proti Plymouth Garris. Klub County Criket hraje Minor Counties Championship, druhou soutěž struktuře National County.\n\nZásluhou rozsáhlého pobřeží jsou v Cornwallu populární pobřežní sporty, jako plachtění a surfování. Zvláště pro surfování nabízejí lokality, jako je Bude a Newquay jedno z nejlepších vlnobití ve Velké Británii. V roce 2006 hostil Cornwall mezikeltský Watersports Festival. Na ostrovech Isles Scilly se každoročně koná světový šampionát ve veslování na lehkých člunech. Populární je i horolezectví na mořských útesech a karetní hra euchre. Jsou určitá tvrzení, že euchre je původem z Cornwallu. Jde o hru pro čtyři hráče ve dvou týmech a v Cornwallu existuje několik lig této karetní hry.\n\nPoloostrov obklopený ze tří stran mořem uprostřed úrodných lovišť ryb je zdrojem čerstvých mořských produktů. Největším rybářských přístavem ve Velké Británii je Newlyn. V Padstow provozuje rybí restauraci televizní kuchař Rick Stein. Ve Watergate Bay u Newquay otevíral druhou restauraci Fefteen Jamie Oliver. Šéfkuchař a zakladatel Smiths of Smithfield John Torode v roce 2007 zakoupil Seiners v Perranporthu. Slavná plážová restaurace Porthminster Cafe je v St. Ives, jí podobná Boardroom v baru Blue je v Porthtowanu. Ke slavným místním rybím jídlům se řadí koláč \"Stargazy\", v těstě zapečené ryby včetně hlav a ocasů, kde kousky ryby vykukují z těstové kůrky jako civějící hvězdy (odtud název). Koláč je pečen při tradičních oslavách na večer Toma Bawcocka. Cornwall je však nejznámější díky svým taštičkám, pikantním jídla z pečiva s tukem. Dnešní taštičky obvykle obsahují náplň z hovězích steaků, cibule, brambor, tuřínu se solí a bílým pepřem. Historicky však měly nejrůznější náplně. Např. licky pasty obsahovala většinou pórky a bylinná taštička řeřichu, petržel a šalotku. Lokální označení pro taštičky je \"oggies\". Z historie jsou známy i sladké náplně, např. džem, jablka, ostružiny, švestky nebo třešně.\n\nDalším cornwallským exportním artiklem je hustá smetana, tvořící základ mnoha místních specialit, včetně \"fudge\" či zmrzliny. Je chráněna uvnitř EU jako místní produkt. Mezi místní dezerty patří koláč \"Saffron\", cornwallský těžký šafránový koláč s kandovaným ovocem a hrozinkami, pouťové cukroví či koláč \"Whortleberry\". V pivovaru v St. Austell se vaří nejznámější cornwallské pivo včetně černého.\n\nPočet obyvatel Cornwallu je 513.527 s hustotou 144 obyvatel/km². To jej řadí na 40. resp. 41. místo mezi 47 hrabstvími Anglie. Relativně vysoký přírůstek obyvatelstva – 11,2 % v 80. letech a 5,3 % v 90. letech 20. století jej řadí na 5. místo. Přirozený přírůstek zaznamenává malý populační pokles a za zvýšení populace vděčí Cornwall imigraci. Oproti průměrné hodnotě pro Anglii (20,3 %) má Cornwall vysoký počet obyvatel důchodového věku (22,9 %). Důvodem zvýšení popularity může být kombinace cornwallské venkovské a příbřežní geografie zajímavé pro tuto skupinu obyvatel společně s emigrací mladších lidí do ekonomicky příhodnějších oblastí. Cornwall se řadí k šesti keltským národům společně s Bretaní, Irskem, ostrovem Man, Skotskem a Walesem. Dle posledního sčítání lidu se ke cornwallskému etniku hlásí méně jak 7 % obyvatel.\n\nV Cornwallu je jediné město (city) – Truro. Blízký Falmouth je důležitým přístavem, zatím přístavy v Penzance, nejzápadnějším sídlem Velké Británie, St. Ives a Padstow jsou v úpadku. Na severním břehu jsou slavné pláže u Newquay. Největším městem (town) je St. Austell, středisko průmyslu kaolínu. Redruth a Camborne jsou největší městské území, obě představovaly celosvětová centra báňského průmyslu cínu.\n\n\nHranicí s hrabstvím Devon je řeka Tamar. Spojovací trasy se zbytkem Velké Británie jsou silnice A38, překračující řeku Tamar v Plymouthu směrem na Saltash, A39 (atlantická Highway) z Barnstaple, procházející severním Cornwallem a ústící ve Falmouthu a A30, která překračuje hranici jižně Launcestonu. Trajekt spojuje město Plymouth s Torpointem a Hamoaze.\n\nŽelezniční most Royal Albert Brigde, postavený v roce 1859 Isambardem Kingdomem Brunelem, poskytuje další významné dopravní spojení. Letiště Newquay sdílí dráhy s RAF St. Mawgan’s a spojuje Cornwall s Velkou Británií a Irskem. Bristolský kanál křižují trajekty z Padstow do Cardiffu a Swansea. Ve Swansea je několik lodních společností pořádajících plavby podél severního cornwallského pobřeží, včetně návštěvy hradu Tintagel a přístavu Padstow. Příležitostně vyplouvají ze Swansea či Bristolu kolesové parníky Waverley a Balmoral směrem do Padstow. Ostrovy Scilly jsou obsluhovány přívozem z Penzance, helikoptérami z heliportu též z Penzance a letadly na letiště u St. Just. Na St. Mary’s se létá z Exeterského mezinárodního letiště v Devonu.\n\n"}
{"id": "224732", "url": "https://cs.wikipedia.org/wiki?curid=224732", "title": "Seznam řek ve Washingtonu", "text": "Seznam řek ve Washingtonu\n\nSeznam řek ve Washingtonu obsahuje řeky v americkém státě Washington.\n"}
{"id": "224733", "url": "https://cs.wikipedia.org/wiki?curid=224733", "title": "Bertold", "text": "Bertold\n\nBertold je mužské křestní jméno německého původu. Je složené se staroněmeckých slov \"beraht\" a \"waltan\". Bývá překládáno jako „skvěle vládnoucí“ nebo „skvělý vládce“. Jeho zkrácený tvar je Bert, ženská podoba je Bertolda.\n\nPodle německého kalendáře má svátek 27. července.\n\n\n"}
{"id": "224735", "url": "https://cs.wikipedia.org/wiki?curid=224735", "title": "Bertolda", "text": "Bertolda\n\nBertolda je ženské křestní jméno německého původu. Je to mužská obdoba jména Bertold. Vykládá se jako „skvěle vládnoucí“. Objevuje se i ve zkrácené podobě jako Toly nebo Tolinda.\n\nPodle německého kalendáře má svátek 27. července.\n\n"}
{"id": "224738", "url": "https://cs.wikipedia.org/wiki?curid=224738", "title": "Shaun Baker", "text": "Shaun Baker\n\nShaun Baker tvořící ve stylu dance je DJ pocházející ze severu Velké Británie, ale již přes 20 let žije v Německu. V téže době hraje po celosvětové klubové scéně. Hudbu tvoří společně se svým přítelem a partnerem Sebastianem Wolterem. Tato spolupráce dala tanečnímu světu hity jako \"Xplode 2\", který se pravidelně umísťoval na prvním místě v každé německé taneční hitparádě.\nDalší singl \"Push\" (rovněž taneční a prodejní hit) a \"Bakerman\" vznikly za spolupráce Laida Backa z Dánska.\nDalší singl nazvaný „V.I.P.“ byl vydán v únoru 2007 a jeho poslední záležitost \"Hey Hi Hello\" byla vydána v létě 2008.\nV roce 2008 použil písničku z filmu Tři oříšky pro Popelku od Karla Svobody a předělal jí. Její název je Could you, would you, should you.\n\n\n"}
{"id": "224741", "url": "https://cs.wikipedia.org/wiki?curid=224741", "title": "Bulvar admirala Ušakova (stanice lehkého metra v Moskvě)", "text": "Bulvar admirala Ušakova (stanice lehkého metra v Moskvě)\n\nBulvar admirala Ušakova () je jednou ze stanic moskevského metra, v jižním sídlišti Butovo na Butovské lince. Nese název podle nedaleké ulice (bulváru), pojmenované po Fjodoru Ušakovi.\n\nJedná se o stanici vybudovanou na estakádě, umístěné 9,6 m vysoko nad zemí. Konstrukčně se do velké míry shoduje s ostatními stanicemi na lince. Nástupiště je ostrovní, dlouhé 90 m, zastřešené a od okolí oddělené protihlukovými stěnami. Výstup zajišťují tříramenné krátké eskalátory, vyvedené do vestibulu umístěného pod úroveň nástupiště na povrch. Cestující mohou využít rovněž i výtah.\n\nStanice byla zprovozněna jako součást doposud jediného a prvního úseku Butovské linky 27. prosince roku 2003.\n\n"}
{"id": "224743", "url": "https://cs.wikipedia.org/wiki?curid=224743", "title": "Severní Osetie-Alanie", "text": "Severní Osetie-Alanie\n\nSeverní Osetie-Alanie, taktéž Severoosetská republika-Alanie (rusky \"Республика Северная Осетия-Алания, Respublika Severnaja Osetija-Alanija\"; osetsky \"Республикæ Цæгат Ирыстон — Алани, Respublikæ Cægat Iryston — Alani\"), je jednou z republik Ruské federace.\n\nMá rozlohu 8 000 km² a žije tu více než 710 000 obyvatel. Jejím hlavním městem je Vladikavkaz. Leží na severním Kavkaze. Na jihu sousedí s Gruzií, resp. s odtrženeckou Jižní Osetií (část tamních obyvatel odešla po osamostatnění Gruzie na sever). Dalšími sousedy jsou ruské republiky Kabardsko-Balkarsko (na západě), Ingušsko (na východě) a Čečensko (malý cíp na severovýchodě). Na severu hraničí se Stavropolským krajem.\n\nV posledních letech Sovětského svazu, následkem politiky glasnosti, sílilo na Kavkaze nacionalistické smýšlení. Mnoho intelektuálů ze Severoosetinské ASSR volalo po znovuzavedení názvu \"Alanie\", odkazujícím na středověké království kočovných Alanů, považovaných za předchůdce dnešních Osetů/Osetinců. Vlivem této iniciativy se jméno „Alanie“ začalo stále více vžívat; zejména po r. 1989 se k němu hlásily různé kulturní a nacionalistické organizace, televizní stanice, firmy, sportovní týmy. V listopadu 1994 byl nakonec oficiální název republiky změněn z dosavadního \"Severní Osetie\" na \"Severní Osetie-Alanie\".\n\nNa jihu má republika hornatý charakter, zatímco na severu rovinatý a nachází se zde Stavropolská planina. 22 % území je pokryto lesnatým terénem. Nejvýznamnějším vodním tokem je řeka Těrek se svou délkou přibližně 600 km.\nObyvatelstvo ze 62 % tvoří Oseti (častěji psáno, i když méně vhodně, Osetinci), kteří jsou většinou pravoslavného vyznání. Ruská menšina tvořící 23 % populace je také převážně pravoslavná.\n\nMezi nevýznamnější města patří Alagir, Ardon, Beslan, Digora, Mozdok a hlavní město Vladikavkaz.\n\nÚředními jazyky jsou ruština a osetština. Oba dva používají ke psaní azbuku.\n\nPřes své problémy s narůstající populací kvůli přílivu uprchlíků je Severní Osetie nejlépe prosperující republikou na severním Kavkazu. Dosáhla velké míry urbanizace a industrializace. Její továrny produkují kovové, olověné a zinkové výrobky, wolfram, elektroniku, chemikálie a potraviny.\n\nMístní zemědělství je zaměřeno především na chov ovcí a koz a na pěstování obilnin, ovoce a bavlny.\n\nV roce 2016 je Severní Osetie-Alanie s dluhem 10,52 miliard rublů druhou nejzadluženější oblastí Ruské federace. V důsledku ostré rozpočtové krize plánuje ruská vláda v roce 2016 na další tři roky takřka sedminásobně snížit objem rozpočtových úvěrů pro regiony, což dostane Severní Osetii-Alanii spolu s dalšími 19 regiony na pokraj bankrotu.\n\n"}
{"id": "224744", "url": "https://cs.wikipedia.org/wiki?curid=224744", "title": "Bertram", "text": "Bertram\n\nBertram je mužské křestní jméno německého původu. Je odvozené se staroněmeckých slov \"beraht\" \"zářící\", \"jasný\", a \"raban\" \"havran\". Vykládá se jako „zářící havran“. Havran byl pták Wodana, krále Bohů v germánské mytologii.\nPodle maďarského kalendáře má svátek 23. ledna. Podle starších kalendářů slaví svátek 31. května.\nNormané toto jméno přivezli do Anglie. William Shakespeare ho použil ve svojí hře Dobrý konec vše napraví (1603).\n\n\n\n\n\n\n"}
{"id": "224746", "url": "https://cs.wikipedia.org/wiki?curid=224746", "title": "Bianka", "text": "Bianka\n\nBianca je italské ženské křestní jméno germánského původu. Odvozuje se buď z německého slova \"blank\", nebo z italského \"bianca\". Vykládá se jako „bílá, čistá“. Jeho podobou je Beatrice, Albína, Blanka nebo české jméno Běla.\n\nPodle českého kalendáře má svátek 21. ledna.\n\n\n\n"}
{"id": "224747", "url": "https://cs.wikipedia.org/wiki?curid=224747", "title": "Joik", "text": "Joik\n\nJoik či juoiggus je tradiční sámský styl zpěvu. Původně to byl jeden z mnoha pěveckých stylů, ale dnes se tak označují všechny tradiční sámské styly.\n\nZpívá se bez doprovodu hudebních nástrojů, případně s bubnem. Stupnice je většinou pětitónová, ale zpěváci mohou použít tóny jaké chtějí. Většinou mívá krátký nebo vůbec žádný text, improvizace není neobvyklá.\n\nKaždý joik má odrážet osobu či místo, což však neznamená, že to má být píseň o nich, ale zpěvák se má pokusit přenést „esenci“ osoby nebo místa do písně - zpívá \"svého\" přítele, ne \"o svém\" příteli.\n\nV severní části Laponska jsou joiky osobní, spjaté s konkrétní osobou. Často jsou skládány, když člověk přichází na svět.\n\n"}
{"id": "224753", "url": "https://cs.wikipedia.org/wiki?curid=224753", "title": "Yvonne Přenosilová", "text": "Yvonne Přenosilová\n\nYvonne Přenosilová (* 2. července 1947 Praha) je česká zpěvačka a moderátorka. Je považovaná za průkopnici českého rhythm and blues a rock and rollu.\n\nAbsolvovala dvanáctiletku v Libni v Praze. Její otec byl generálem a rád zpíval černošské spirituály.\n\nKariéru začala konkurzem v divadle Semafor, ze kterého Miloš Forman natočil svou režisérskou prvotinu Konkurs. S \"písničkou Malageňa\" ji do divadla nepřijali, ale všiml si jí skladatel Karel Mareš (tehdy korepetitor).\n\nZpívala se skupinou Olympic, v sezóně 1963-1964 vystupovali v Semaforu s pásmem Ondráš podotýká. V únoru 1964 nahrála šestnáctiletá Yvonne Přenosilová českou verzi písničky I'm Sorry, nazvanou textařem Jiřím Štaidlem Roň slzy. I v české verzi se písnička stává hitem a jedním z nejprodávanějších českých singlů šedesátých let. \n\nV roce 1965, když si ji hosté z anglických klubů poslechli při návštěvě gymnázia naživo, pozvali ji na třítýdenní pobyt do Londýna. Manažera ji dělal pan Alcock. Yvonne zpívala v londýnském rozhlase, nazpívala gramodesku When My Baby Cries/Come On Home pro anglickou společnost PYE, aranžoval ji nejslavnější anglický odborník Tony Hatch (autor písně \"Downtown\"). Rovněž uspořádala dva úspěšné koncerty v klubech, vystupovala i v televizi, psali o ní v tisku. Nejcennější vystoupení bylo v nejpopulárnějším pořadu britské televize Ready, Steady, Go!, společně se skupinou Rolling Stones. Od podzimu 1965 byla členkou nově vzniklého divadla Apollo (působili zde i Karel Gott, Pavlína Filipovská, Karel Hála a další).\n\nV zahraničí vystupovala: Anglie, Belgie, Francie, Itálie, NDR, NSR a Rakousko.\n\nV roce 1968 podepsala petici Dva tisíce slov a poté emigrovala přes Rakousko a Velkou Británii do SRN za svými rodiči.\n\nV Mnichově, kde žila 26 let, se neúspěšně pokusila o kariéru pod jménem \"Silová\". Nejdříve pracovala u společnosti British Airways. Zde se seznámila se svým manželem advokátem \"von Schuckmannem\". V Německu se později stala redaktorkou Rádia Svobodná Evropa a spolupracovala s Karlem Krylem.\n\nV roce 1994 se natrvalo vrátila do Prahy. Má syna Maximiliana Philippa (*1979), který žije se svým otcem v Německu.\n\nV současné době je moderátorkou rozhlasové stanice COUNTRY RADIO s autorským pořadem \"Sklípek\". \n\nŘada jejích písní se stala hity:\n\nVe svém projevu využívala hlasové podobnosti s rokenrolovou zpěvačkou Brendou Lee.\nAnglicky nazpívala její hity:\n\nČesky s Karlem Gottem:\n\nVe Zlatém slavíku 1964 a 1965 se umístila na 8. a 5. místě v kategorii zpěvaček, v roce 1968 byla v této anketě popularity už čtvrtá.\n\n\n\n\n\n\n\n"}
{"id": "224757", "url": "https://cs.wikipedia.org/wiki?curid=224757", "title": "Haanja", "text": "Haanja\n\nHaanja (setucky Haani, německy dříve \"Hahnhof\") je vesnice v estonském kraji Võrumaa, samosprávně patřící do obce Haanja, jejímž je administrativním centrem.\n\nVesnice se nachází 16 km jižně od Võru u silnice spojující Võru s Kuurou v centrální oblasti Haanijské vysočiny, a má přibližně dvě stě obyvatel. Poloha vesnice ji činí turistickým východiskem k horám Suur Munamägi a Vällamägi, dvěma nejvyšším vrcholům Estonska, a k jezerům Vaskna järv a Tuuljärv.\n\nPrvní zmínka o vesnici pochází z roku 1561, kdy je jmenována v ruských pramenech jako \"Gani\". Roku 1638 je ve vesnici založen panský statek \"Hahnhof\", jako estonské jméno vesnice se objevuje \"Haniküla\". Statek byl újezdním statkem panského statku v Rõuge, avšak i tak se díky němu vesnice stala lokálním centrem, a po zavedení občanské samosprávy během 19. století též administrativním centrem obce zahrnující též okolní vesnice.\n\nNecelý kilometr jihovýchodně od středu vesnice se zvedá vrchol Suur Munamägi, nejvyšší estonské hory, která přitahuje návštěvníky rovněž rozhlednou. Vesnice je bezprostředně obklopena též několika dalšími vrcholy (Luku mägi, Haragamägi, Kivestmägi, Rohtõsuu mägi, Iisraelimägi, Mustikmägi, Papisöödü mägi a Tuhkrimägi). Necelé tři kilometry severně se nachází druhá nejvyšší hora Estonska, Vällamägi.\n\nTuristy vyhledávána jsou též početná jezera v okolí vesnice, především největší Vaskna järv, nacházející se na jihovýchodním úpatí Suur Munamägi, a o něco jižněji ležící Tuuljärv, které je nejvýše položeným jezerem v Estonsku. O Vaskenském jezeře místní pověst vypráví, že vzniklo ze stopy Kalevipoegovy, kterou zalila voda z okolních pramenů.\n\nHaanja se nachází uprostřed Přírodního parku Haanja (\"Haanja Looduspark\"), do něhož spadá celé území vesnice. Velká část území patří do Chráněné krajinné oblasti Haanja (\"Haanja Maastikukaitseala\"), z hlediska ochrany přírody zvlášť cenná území okolo vrcholu Suur Munamägi, okolo Vaskenského jezera a okolo jezera Tuhkrijärv jsou vyhlášena za pásma zvláštní ochrany.\n\nU silnice na úpatí Suur Munamägi se nachází pomník padlým v bitvě o Munamägi 20. března 1919. Pomník byl vybudován v roce 1932, v roce 1941 ovšem zničen sovětskými okupanty. Po obsazení Estonska hitlerovským Německem a ústupu sovětských vojsk místní obyvatelé roku 1942 pomník obnovili, ale roku 1944 byl opět zničen vracejícími se sověty. Teprve roku 1988 se situace v okupovaném Estonsku uvolnila natolik, že bylo možné pomník obnovit.\n\nVýznamnou stavbou vesnice je kulturní dům (\"rahvamaja\"), který byl postaven roku 1937 jako určitý precedens. Představitelé obce tehdy požádali o podporu na vybudování kulturního domu a zároveň turistického centra přímo v kanceláři estonského prezidenta Konstantina Pätse, a obdrželi finanční podporu ve výši dvou třetin projektového rozpočtu. Budova, která obsahovala sál s jevištěm, knihovnu, pět pokojů pro ubytování turistů, služební byt obecního strážníka a obchod, znamenala významnou vzpruhu pro obecní hospodaření i společenský život, a projekt se stal okamžitě vzorem několika dalším obcím, kterým se v následujících letech podařilo otevřít kulturní domy se státní podporou.\n\nBudova kulturního domu byla rekonstruována v prvních letech 21. století. Z původního využití místností zůstal zachován sál a obecní knihovna, v prostorách bývalé ubytovny a služebního bytu se scházejí místní spolky a zájmová sdružení. Pamětní deska zmiňující prezidenta Pätse byla sovětskou mocí roku 1940 odstraněna, ale 1998 obnovena.\n\nNa svahu Suur Munamägi přibližně 50 m jižně od rozhledny se nachází 1,3 m vysoký a 3 m dlouhý bludný balvan zvaný \"Kunderův kámen\" (\"Kunderi kivi\"), nazvaný podle básníka Juhana Kundera, který u něho prý sedával.\n\nVe vesnici se nalézá též hromadný hrob padlých ve 2. světové válce.\n\n"}
{"id": "224759", "url": "https://cs.wikipedia.org/wiki?curid=224759", "title": "Rosenbach", "text": "Rosenbach\n\nRosenbach je obec v Německu, v Sasku, v Horní Lužici v zemském okrese Zhořelec asi 5 km východně od Löbau. Obcí prochází spolková silnice B6 a železniční trať Drážďany – Zhořelec. Nad obcí je výrazný kopec \"Rotstein\" s nadmořskou výškou 454,8 metrů. Má obyvatel.\n\nObec se skládá z částí Bischdorf (lužickosrbsky \"Biskopice\"), Oberbischdorf, Steinberg a Herwigsdorf.\n\n"}
{"id": "224760", "url": "https://cs.wikipedia.org/wiki?curid=224760", "title": "Beiersdorf", "text": "Beiersdorf\n\nBeiersdorf ( ) je obec Německu, v Sasku, v Horní Lužici v zemském okrese Zhořelec, která má obyvatel.\n\nObec leží 18 km jižně od Budyšína a 11 km západně od Löbau. Poblíž obce je kopec Bieleboh (název pochází se slovanského \"Bílý bůh\") s výškou 499 metrů nad mořem. Spolková silnice B96 vede západně od obce.\n\nV obci byla provozu do v 17. září 1945 úzkorozchodná železnice Taubenheim–Dürrhennersdorf, prakticky všechna její kolejová vozidla byla v rámci reparací za 2.světovou válku odvezena do Sovětského svazu.\nPoslední drážní vozidlo jí projelo v listopadu 1945.\n\nObec se skládá z místních částí Neulauba, Schmiedental, Zeile a Zwenke. Mezi její významné památky patří luterský kostel z roku 1855 s barokním oltářem.\n\n"}
{"id": "224761", "url": "https://cs.wikipedia.org/wiki?curid=224761", "title": "Orlík (dělostřelecká tvrz)", "text": "Orlík (dělostřelecká tvrz)\n\nDělostřelecká tvrz Orlík (oficiálně Výcvikový tábor Orlík) byla plánována v prostoru kóty 1205 Orlík (Urlichkoppe) jihovýchodně od Jeseníku. Mezi dělostřeleckými tvrzemi československého opevnění se jednalo o stavbu zcela atypickou jak svým primárním určením, tak konstrukčním provedením. Mělo se totiž jednat o výcvikový komplex pro posádky tvrzí, schopný však v případě potřeby vedení bojové činnosti; jeho jednotlivé objekty přitom neměly být propojeny společným podzemím.\n\nProtože československé tvrze byly vybaveny nejmodernější technikou a vybavením, pro jejichž obsluhu bylo třeba cvičit osádku, a zároveň bylo nutno cvičit součinnost tvrzových zbraní, zejména návyky obsluhy v efektivním boji ve stísněných prostorách betonových bunkrů, bylo rozhodnuto o vybudování cvičné střelnice, kde by se osádky opevnění střídaly a prováděly cvičení. Avšak výstavba takovéto střelnice ve vnitrozemí nebyla možná z důvodu hustého osídlení a finanční situace, bylo rozhodnuto postavit ji v trase plánovaného pohraničního opevnění, kde by se zbraně této tvrze v případě napadení republiky mohly zapojit do bojů.\nV úvahu přicházely varianty v Orlických horách a Jeseníkách. Rozhodnuto bylo ve prospěch Jeseníků, kde byl dostatek místa pro cílové plochy, rozsáhlá neobydlená místa a také dostatečná vzdálenost od hranic s Německem. Tvrz měla stát asi 5,5 km jihozápadně od obce Rejvíz v pásmu Orlíku. Tvrz byla vložena do důležitého předělu mezi dvěma hlavními operačními směry, mezi Jeseníky a Orlickými horami na západ a Jeseníky a Moravskou bránou na východ. V případě zapojení do bojů navazoval Orlík na dělostřelecké tvrze Milotický vrch a Kronfelzov, které byly později zrušeny a nahrazeny izolovanými dělostřeleckými sruby Skrbovice napravo a Kronfelzov nalevo.\n\nTvrz se měla skládat ze dvou pěchotních srubů označených S-I a S-II, dělostřeleckého srubu označeného DS, objektu pro dělostřeleckou věž označeného DOV a minometné věže označené MV.\nKoncepcí tvrze byly dány konstrukční odlišnosti objektů oproti objektům ostatních československých dělostřeleckých tvrzí, dané zejména absencí tvrzového podzemí, takže plány objektů byly ovlivněné zásadami stavebního provedení izolovaných objektů těžkého opevnění.\nUnikátní byl projekt dělostřeleckého srubu. Tento objekt nejenže vycházel z koncepce izolovaného dělostřeleckého srubu, ale byl plánován jako oboustranný, a měl disponovat až pěti houfnicemi vz. 38.\nPalebný vějíř dvou cvičných místností, směřujících jižně směrem k Vrbnu pod Pradědem, se rozvíral až v úhlu 70°. Bojové severní místnosti se 2-3 houfnicemi mohly ovládat oblast strategické silnice od Zlatých Hor po Heřmanovice. Bojové místnosti neměly být v míru používány.\n\nProjekt tvrze byl v roce 1938 ve velkém stupni rozpracování, ale nebyl z mezinárodně politických příčin ani zadán, ani realizován. Pozemky, na kterých se měla tvrz stavět, byly totiž majetkem vratislavského arcibiskupství a pro pochopitelný odpor říšskoněmecké vlády nebyla jednání o vyvlastnění dokončena. Z tohoto důvodu není v terénu po tvrzi ani známka.\n\n"}
{"id": "224762", "url": "https://cs.wikipedia.org/wiki?curid=224762", "title": "Strkov", "text": "Strkov\n\nNázev Strkov má více sídel:\n"}
{"id": "224763", "url": "https://cs.wikipedia.org/wiki?curid=224763", "title": "Bartošovice (dělostřelecká tvrz)", "text": "Bartošovice (dělostřelecká tvrz)\n\nDělostřelecká tvrz Bartošovice byla plánována v prostoru kóty 665 Hinterberg (dnes Zadní vrch) v Orlických horách. Tvrz měla obsahovat pět tvrzových objektů. Stavba tvrze nebyla ani zadána, ani započata kvůli mírně zvlněnému terénu, který znemožňoval vybudování dělostřeleckých kasemat a vytvářel rozsáhlé hluché prostory pro palbu dělostřelecké otočné věže. Plán na stavbu tvrze byl zrušen a tvrz Hanička byla o to rozšířena.\n\n\n"}
{"id": "224767", "url": "https://cs.wikipedia.org/wiki?curid=224767", "title": "Johann Jakob Bachofen", "text": "Johann Jakob Bachofen\n\nJohann Jakob Bachofen (22. prosinec 1815, Basilej – 25. prosinec 1887, tamtéž) byl švýcarský právník (zakladatel právní komparatistiky) a historik náboženství.\n\njBachofen se také zabýval filologií a etnografií. Teorie evolucionismu ho zaujala natolik, že věnoval své celoživotní úsilí vypracovaní schéma vývoje rodiny. V knize „Mateřské právo“ (německy \"Das Mutterrecht\", 1861) předkládá dnes už klasickou teorii evoluce rodiny. Od roku 1841 byl profesorem práva na Basilejské univerzitě. Po létech zapomnění Bachofena a jeho dílo znovuobjevil Ludwig Klages. Jeho teorii matriarchátu přejala řada dalších intelektualů, zejména Lewis Henry Morgan, Bedřich Engels, Thomas Mann, Jane Ellen Harrison, Erich Fromm, Robert Graves, Rainer Maria Rilke, Joseph Campbell, Otto Gross, Julius Evola a Walter Benjamin. Bachofen byl zjevně nakloněn matriarchálnímu principu, zatím co patriarchální nenáviděl. Přes to byl jako protestant, věřící v pokrok a rozum, přesvědčen o nadřazenosti patriarchátu.\n\nDějiny antropologického myšlení ovlivnil zejména tím, že jako první ve své knize \"Mateřské právo\" (Das Mutterrecht) z roku 1861, vyslovil hypotézu o prvotnosti matriarchátu před patriarchátem. Podle jeho názoru, bylo na začátku lidských dějin rodičovství zajištěno pouze matkou, protože v této společnosti byly sexuální vztahy strukturovány promiskuitně (\"hetérismus\"). Pokrevní příbuznost se tak dala odvodit pouze od matky. Ženy se tak staly autoritou, která vedla k matriarchátu. Dle něj se vytvářelo i náboženství, representované bohyní mateřské postavy (Věstonická venuše).\n\nStav prvotní promiskuity (\"hetérismus\") Bachofen vydedukoval z chrámové prostituce, o níž byl přesvědčen, že představuje přežitek, dokumentující promiskuitní podmínky v raném období vývoje lidské společnosti. Moc v této době údajně měli v rukou muži, kterým daný stav vyhovoval, a proto jej neměli v úmyslu měnit. Díky vývoji náboženství, jež Bachofen považoval za hybnou sílu dějin, se však ženy postupně vymanily z nadvlády mužů a nastolily společenské uspořádání založené na matriarchátu, ve kterém se jméno a původ potomků odvozoval z ženské linie, matrilinearity. Zmocnily se vlády nejdříve v rodině a později i ve společenské hierarchii. Lidská společnost tak vstoupila do období nadvlády žen – \"gynaikokracie\", ve které převládala práva matky a hodnoty mateřské lásky.\n\nTeprve mnohem později, muži znovu získali dominující postavení a zahájili tak období rodového zřízení založené na patrilinearitě – patriarchát. Na počátku tohoto historického období, byla promiskuita nahrazena monogamií (alespoň co se týče žen). Toto vývojové schéma Bachofen spekulativně ilustroval materiálem získaným ze studia primitivních společností, antické, egyptské, římské, řecké kultury a výkladem jejich mýtů.\n\nslovensky\n\n\n\n"}
{"id": "224769", "url": "https://cs.wikipedia.org/wiki?curid=224769", "title": "Lucie Výborná", "text": "Lucie Výborná\n\nLucie Výborná (* 30. června 1969 Hradec Králové) je česká rozhlasová a televizní moderátorka a novinářka, autorka knihy \"Fit maminka\".\n\nJeště jako studentka Fakulty sociálních věd UK pracovala v zahraniční redakci televizních novin v ČT. Od roku 1992 moderovala na\nČT1 hudební pořad \"Bago\". V roce 1994 přešla do začínající TV Nova. Tam moderovala pořady \"Hejbni kostrou\", \"Tutovka\", \"Vánoční kometa\", \"Rozhovory s V.I.P. osobnostmi\" a především \"Snídani s Novou\".\n\nZároveň od počátku 90. let moderuje na českých rozhlasových médiích − vyzkoušela rádio Bonton, City, až se od roku 1994 usadila v rádiu Frekvence 1. Dlouho moderovala pořad \"Kavárna u Lucie\", od roku 1998 talkshow \"Kočkovaná\" a od roku 1999 také nedělní podvečerní talkshow \"Osobnosti\" na Frekvenci 1. Objevila se i v divadle Jiřího Grossmana v talkshow \"Meloucháři\" s Martinou Kociánovou. Z Frekvence 1 odešla v dubnu 2006.\nOd roku 2000 znovu působila v České televizi s pořady \"Když se řekne profese\" a \"Český dobrodruh\". Řadu let moderovala \"Koncerty Lidí dobré vůle\" z Velehradu. V roce 2001 se také stala šéfredaktorkou týdeníku \"Story\". V roce 2006 nastoupila do televize Prima jako moderátorka pořadu \"Extra\", který se vysílal do února 2007.\n\nOd počátku roku 2008 se stala moderátorkou dopoledního vysílání Českého rozhlasu 1 Radiožurnálu, kde uvádí dopolední blok mezi 9–12 hodinou, každý den také s hostem po deváté hodině (do konce roku 2016 po desáté hodině). K roku 2011 moderovala na ČT1 kvíz \"Autoškola národa\" a každoročně také vodní špektákl \"Svatojanské Navalis\".\n\nJejím manželem je Jaroslav Poříz, ekonom a bývalý vicemistr světa v Sumó. Mají spolu dceru Vanessu.\n\n"}
{"id": "224770", "url": "https://cs.wikipedia.org/wiki?curid=224770", "title": "Libuše Paserová", "text": "Libuše Paserová\n\nLibuše Paserová-Pavlíková (8. dubna 1900, Tábor – 11. března 1984, Milán, Itálie) byla česká operní pěvkyně, propagátorka české hudby v zahraničí.\n\nLibuše Paserová byla mladší dcerou známého táborského lékaře a vlastence MUDr. Josefa Pavlíka (1861-1926), absolvovala dívčí gymnázium Minerva v Praze (stejně jako její sestra Milada. Ze zpěvem začala již jako velmi mladá veřejně vystupovat v rodném městě; studovala zpěv v Praze a v roce 1920 v Miláně. Nadaná sopranistka nastoupila rychlou kariéru, zpívala v zahraničí (Itálie, Egypt, Jižní Amerika). Jako první česká pěvkyně získala v roce 1929 angažmá na scéně La Scala v Miláně. Provdala se za italského pěvce T. Pasera a zůstala nastálo v Miláně.\n\nCelý svůj život v zahraničí propagovala českou hudbu (např. v roce 1935 diváci v Miláně slyšeli „Prodanou nevěstu“), pomáhala českým hudebníkům v zahraničí a podporovala je.\n\n"}
{"id": "224772", "url": "https://cs.wikipedia.org/wiki?curid=224772", "title": "Patrick Duffy", "text": "Patrick Duffy\n\nPatrick G. Duffy (* 17. března 1949 Townsend) je americký televizní herec a režisér. K jeho nejznámějším rolím patří Bobby Ewing v seriálu stanice CBS \"Dallas\" a Frank Lambert v seriálu stanice ABC v sitkomu \"Krok za krokem\".\n\nV roce 1976 Duffy dostal roli Marka Harrise v seriálu \"Muž z Atlantidy\". Po zrušení seriálu se dostal k roli Bobbyho Ewinga v \"Dallasu\". V seriálu setrval do roku 1991 s výjimkou let 1985-1986. V roce 1991 mu byla nabídnuta role otce rodiny Franka Lamberta v seriálu \"Krok za krokem\", kde mu byla jako filmová manželka Carol Foster, kterou hrála Suzanne Somers.\n\nBambi Awards\n\nSoap Opera Digest Awards\n\nTV Land Awards\n\n"}
{"id": "224774", "url": "https://cs.wikipedia.org/wiki?curid=224774", "title": "Clinton County (New York)", "text": "Clinton County (New York)\n\nClinton je okres amerického státu New York založený v roce 1788 oddělením od okresu Washington.\n\nClinton sousedí s okresem Grand Isle (stát Vermont) na východě, s okresem Chittenden (stát Vermont) na jihovýchodě, s Essexem na jihu a s okresem Franklin na západě.\n\nPočet obyvatel: 82 166 (v roce 2006), 79 894 (v roce 2000)\n\nŽeny: 49 % (v roce 2005)\n"}
{"id": "224777", "url": "https://cs.wikipedia.org/wiki?curid=224777", "title": "Busta Rhymes", "text": "Busta Rhymes\n\nTrevor Tahiem Smith, Jr. (* 20. května 1972 Brooklyn, New York), známější jako Busta Rhymes je jamajsko-americký rapper, herec a člen hudební skupiny Flipmode Squad. Jeho hudební kariéra začala v roce 1990 se skupinou Leaders Of The New School, se kterou vydal alba \"A Future Without A Past\" a \"T.I.M.E.\". V roce 1996 se vrhnul na sólovou dráhu albem \"The Coming\".\n\n\n\n\n\n\n"}
{"id": "224783", "url": "https://cs.wikipedia.org/wiki?curid=224783", "title": "Koprolálie", "text": "Koprolálie\n\nJako koprolálie se označuje opakované nutkání resp. sklon k používání výrazů, označovaných též jako fekální řeč resp. fekální výroky.\n\nObdobně renomovaný lékařský slovník LaRoche klasifikuje koprolálii jako fekální řeč, sklon k užití výrazů z oblasti trávicí činnosti. Známý slovník Pschyrembel pak pojem zužuje jako nucené použití takových výrazů. Podle Fialy a Růžičky se jedná o „vykřikování neslušných slov“.\n\nMimo to je pak koprolálie známa také jako neurologicko-psychiatrický symptom např. u Touretteova syndromu, kde je však typický pouze pro malou část takto postižených; podle odhadů je koprolálie typická pro 30 procent nebo pouze 14 procent pacientů s Touretteovým syndromem.\n\nKoprolálie se také objevuje jako slohový prostředek v pornografické literatuře (např. u Henryho Millera).\n\nVýraz pochází z řečtiny (κοπρολαλία), kde κόπρος (kópros) znamená výkal a λαλώ (laló) znamená já mluvím, já říkám. Jako koprolal se označuje osoba takového chování.\n\nPříbuznými termíny jsou kopropraxie, což je provádění gest obscénní povahy a koprografie zahrnující tvorbu obscénních dopisů nebo kreseb.\n\nKoprolálie zahrnuje slova a slovní výrazy, které jsou kulturním tabu nebo obecně nevhodným pro přijatelné sociální použití. Termín není používán pro popis kontextového kletí. Je obvykle vyjádřením sociálního nebo emočního kontextu a výrazy mohou být pronášeny hlasitě, různou kadencí nebo tónem normální konverzace. Může se jednat o jednoduché slovo nebo o komplexní frázi. Osoba trpící koprolalií může raději opakovat slova v duchu, než aby je vyslovovala nahlas; tyto vnitřní vokalizace mohou být velice úzkostné.\n\nKoprolálie je příležitostným ale vzácným příznakem Touretteova syndromu, i když není vyžadována pro jeho diagnózu. U Touretteova syndromu se mohou vyskytovat osobou vyslovované nežádoucí a nekontrolovatelné fráze. Nedobrovolné výbuchy s rasově a etnicky motivovanými urážkami mohou být v určité společnosti zvláště zahanbující. Je však nutné si uvědomit, že fráze pronesené osobou trpící koprolálií nemusí vždy nutně odrážet její myšlenky nebo názory.\n\nKoprolálie bývá také vzácným příznakem některých psychiatrických poruch, jako např. Lesch-Nyhanova syndromu.\n\nPodle Asociace Touretteova syndromu méně než 15 % pacientů postižených Touretteovým syndromem trpí koprolálií, ale ta má tendenci upoutávat pozornost více než jiné symptomy této choroby. Existuje nepatrný počet epidemiologických studií Touretteova syndromu; tendenčních zjištění ovlivňující klinické studie. Dále, kritéria pro diagnózu Touretteova syndromu byla změněna roku 2000, kdy poruchová kritéria byla odstraněna z DSM-IV-TR pro všechny tikové poruchy, s výsledkem zvýšené diagnózy mírných případů. Mnoho dalších klinických studií trpí malým rozsahem výběru. Tyto faktory kombinují spojení starších tendenčních odhadů koprolálie vůči klinickým těžším zastaralým případům obyvatelstva. Z mezinárodní, multisíťové databáze, obsahující 3500 jednotlivců s Touretteovým syndromem, bylo zjištěno, že 14 % pacientů trpících touto chorobou doprovázenou komorbiditními potížemi mělo koprolálii, oproti 6 % pacientů, kteří měli Touretteův syndrom nedoprovázený žádnými dalšími komplikacemi. Stejná studie zjistila, že šance na postižení koprolálií se lineárně zvyšuje s počtem kormobidních poruch: pacienti se čtyřmi nebo pěti dalšími chorobami mají čtyřikrát až šestkrát větší možnost postižení koprolálií než ti, kteří trpí pouze Touretteovým syndromem. Jedna studie všeobecného dětského lékařství nalezla 8 % výskyt koprolálie u dětí s Touretteovým syndromem, zatímco jiná studie 60% výskyt v lékařských centrech třetího stupně v USA (do kterých jsou typicky odkazovány těžší případy). Nedávná větší brazilská studie 44 pacientů s Touretteovým syndromem nalezla u těchto pacientů 14 % výskyt koprolálie. Kostarická studie 85 pacientů prokázala 20% výskyt koprolálie, chilská u 70 pacientů její 8,5% výskyt, starší japonské studie hovoří o 4% výskytu a ještě starší klinické studie z Brazílie zjistilo koprolálii u 28 % z 32 pacientů. Vzhledem k metodologickým problémům ovlivňujícím všechny citované zprávy, konsenzus Asociace Touretteova syndromu je ten, že aktuální číslo má hodnotu nižší než 15 %.\n\nNěkteří pacienti byli ošetřováni injekcí botulotoxinu (Botox) poblíž hlasivek. To nezabraňovalo vokalizaci, ale částečně paralyzovalo, že ve výsledku tato léčba pomohla kontrolovat hlasitost jakéhokoliv výbuchu. Kupodivu, injekce botoxu má za následek více všeobecnou úlevu od tiků než očekávanou úlevu v ložisku.\n\nZábavní průmysl často zobrazuje osoby s Touretteovým syndromem jako sociálně ztracené existence, jejichž jedinou poruchou je koprolálie, což jen dále prohlubuje nedorozumění ohledně lidí s tímto syndromem. Symptomy koprolálie u Touretteova syndromu jsou také často ukazovány v televizních a rozhlasových talk show.\n\n"}
{"id": "224784", "url": "https://cs.wikipedia.org/wiki?curid=224784", "title": "Termiti", "text": "Termiti\n\nTermiti (Isoptera), též známí jako všekazi, byli dříve považováni za samostatný řád hmyzu, ale dnes je třeba je řadit mezi šváby, protože švábi bez termitů jsou parafyletičtí. Jsou rozšířeni v tropech a subtropech. Udávané počty rodů tohoto řádu kolísají od dvou do tří tisíc. Termiti jsou sociální hmyz žijící v koloniích, které vytváří hnízda. Jednotlivci se dělí do tří kast, které lze odlišit stavbou těla. Velikost vojáků a dělníků se pohybuje od dvou do čtrnácti milimetrů, velikost královny může dosáhnout až sto deseti milimetrů. Ačkoli jsou často označováni jako bílí mravenci, jsou nejbližším příbuzným tohoto řádu švábi. Historicky jsou termiti bezpečně zjištěni již v třetihorním miocénu. V roce 2016 byla ale publikována vědecká studie s novými objevy pravěkých termitů zalitých v jantaru, žijících na území současného Myanmaru již na počátku pozdní křídy (asi před 99 miliony let).\n\nDélka života se pohybuje od několika týdnů u některých druhů dělníků až po dvanáct let u některých druhů královen.\n\nTypickým znakem pro celý řád je světlé zabarvení. Všichni termiti jsou světloplaší. Jejich způsob života vede ke značné specializaci jednotlivců v rámci celé kolonie, která je rozdělena na několik kast. Nejčastější rozdělení je na dělníky, vojáky a královský pár. Tento kastovní systém vytváří složitě strukturovanou sociální hierarchii. Společných znaků nejen celého řádu, ale i jednotlivých druhů je tak méně, než je u hmyzu obvyklé, a stavba těla se zpravidla výrazně odlišuje podle kasty, do které jedinec patří. Obecně je zadeček podlouhlý, vakovitý, složený z deseti zřetelných kroužků a je zakončen dvěma krátkými jednoduchými štěty. Zadohruď a středohruď jsou stejně velké a od větší předohrudi jsou zřetelně odděleny. Nohy mají čtyřčlánková chodidla a volné kyčle, což je přizpůsobuje k chůzi v podzemních prostorách. Jedinci s křídly mají dva páry dlouhých úzkých blanitých křídel, opatřených švem, který umožňuje jejich odlomení po jediném letu v životě termita. Na křídlech jsou špatně patrné žilky. Po odlomených křídlech pak zůstávají drobné pahýlky, které jsou složeny na hřbetě. Hlava je volná, zrak je nevyvinutý a oči buď chybí, nebo jsou zastoupeny párem složených očí, které nejsou dobře vyvinuty. Tyto oči jsou doplněny dvěma očky, která jsou v případě absence očí jediným orgánem, umožňujícím termitům vidět. Ústní ústrojí je vždy kousací, přičemž u kasty vojáků má extrémně vyvinutá kusadla. Tykadla jsou nitkovitá, zpravidla krátká a jsou složena z devíti až 31 článků.\n\nDělníci mají měkké tělo, zakrnělé oči, které mohou i zcela chybět. Dělníci nikdy nemají křídla. Ačkoli mají pohlavní orgány, jsou vždy sterilní. Existují samčí i samičí dělníci a jejich funkce zpravidla není pohlavně rozlišena. Dělníci jsou nejpočetnější skupina v kolonii a obstarávají potravu a stavbu a opravu hnízda. Dělnice samy mezi sebou praktikují proktodeální krmení tj. krmí se navzájem potravou z řitního otvoru, zatímco ostatní kasty a larvy jsou vyživovány stomodeálně tj. ústy. U některých druhů tato kasta zcela chybí.\n\nVojáci jsou bezkřídlí. Oči u nich nejsou důležité a jsou buď zakrnělé, anebo chybí. Na rozdíl od dělníků mají tvrdou a zvětšenou hlavu s velkými kusadly. Hlava může být v některých případech i protažena do rohu z něhož vystřikují jed. Vojáci jsou sterilní a mají zakrnělé pohlavní orgány. Existují samčí i samičí vojáci a jejich funkce není pohlavně rozlišena. Vojáci zajišťují pouze obranu.\n\nKrálovský pár je pár schopný rozmnožování, má tvrdé tělo. V době rojení mají oba jedinci dva páry křídel, která jim upadnou. Samičce se při kladení vajíček zvětší zadeček, v některých případech je toto zvětšení tak výrazné, že není schopna pohybu. Pro případ ztráty kteréhokoli jedince z páru, bývá určitý počet jedinců chován ve stadiu, kdy ho může co nejrychleji nahradit. Pokud tato situace nenastane a nedojde k rojení, je takový jedinec u některých druhů usmrcen, u jiných je jeho vývoj změněn na sterilního dělníka. U většiny druhů je tento pár uzavřen v komůrce, do které mohou vstupovat pouze dělníci, královský pár tuto komůrku nemůže opustit, protože vstupní chodbičky jsou pro ně příliš malé.\n\nKolonie vytvářejí hnízda, která lze v zásadě rozdělit do třech typů. V obecné rovině lze říci, že velká část jedinců za celý svůj život neopustí hnízdo. Počet jedinců v jednotlivém hnízdě běžně dosahuje několika miliónů. Hnízdo slouží jako ochrana, líhnou se v něm noví jedinci. Hnízda mají systém chodeb a komůrek, které slouží jak k přísunu potravy a vody, tak k odvětrávání. U velkých kolonií je odvětrávání větší problém než zásobování kolonie potravou. V hnízdech je udržována konstantní teplota a vlhkost vzduchu.\n\nPodzemní hnízda jsou systém chodeb a komůrek s jedním rozsáhlým centrem. Jednotlivé chodby vedou ke zdrojům potravy a vody. Do centra jsou přinášeny jen zásoby potravy nezbytné pro přežití jedinců trvale žijících v hnízdě.\n\nJsou nejznámější zvířecí stavby, jejichž velikost běžně dosahuje až několik metrů. Taková hnízda mohou být čtyři až 5 m vysoká a mají až 20 m v průměru. Pokud by hnízdo přesáhlo tuto velikost, nastal by stav, který by vedl k rozpadu jak po stavební stránce tak i po stránce soudržnosti, kdy by se kolonie rozpadla. Tyto stavby jsou postaveny především z trusu, hlíny a z odumřelých jedinců. Mohou být ale postaveny z různých materiálů. Spojení je zajištěno slinami. V tomto typu hnízd také nejsou zásoby potravy a k potravě je veden systém podzemních chodeb.\n\nNěkteré druhy termitů budují svá hnízda v odumřelých stromech. V případě stromových hnízd je potrava uvnitř hnízda a její podstatnou částí je právě strom v němž je hnízdo vybudováno. Systém chodeb v hnízdě je pak veden pouze ve dřevě.\n\nVývoj probíhá proměnou nedokonalou. Královský pár se může stát královským párem buď nahrazením starého, anebo vyletí z hnízda při rojení. Při rojení vylétá vždy několik kompletních párů. Jednotlivý pár si po odpadnutí křídel vybuduje komůrku, která se stane základem nového hnízda anebo se pokusí o návrat do původního hnízda.\n\nV této komůrce dojde ke kopulaci a po několika týdnech samice naklade vajíčka. Při kladení vajíček královně zduří zadeček do té míry, že se stane nepohyblivou, při správné výživě a péči je královna schopna naklást několik tisíc vajíček denně, k tomu ovšem může dojít jen ve starých a dobře prosperujících hnízdech. V dobře prosperujících hnízdech je takových samic několik. Kolik jich může být není pro komplikovanost takového výzkumu známo.\n\nJakým způsobem se královský pár živí v době zakládání nového hnízda není známo, je však pravděpodobné, že žijí ze zásob. V takovémto případě královna klade několikanásobně méně vajíček. Ve starších hnízdech jsou vajíčka krátce po kladení odnesena pryč, zatímco v novém zůstávají s královským párem. Délka vývoje i počet vývojových stadií je druhově i kastovně závislý, obecně platí, že dělníci mají nejkratší vývoj, o málo delší vývoj mají vojáci, vývoj královského páru je výrazně delší. V prvním stádiu vývoje, jsou všechny nymfy schopny stát se jakoukoli kastou. V tomto stadiu o kastě rozhodne složení potravy, feromony a hmatové impulzy vznikající při kontaktu s ostatními nymfami a dělnicemi. Není známo zda je potřeba souhra všech tří faktorů anebo který je dominantní.\n\nHnízda termitů mají ohromnou spotřebu potravy, kterou je potřeba neustále zajišťovat. Většina druhů je schopna pěstovat některé druhy hub, rod termitomyces. Jedna plodnice může vážit až 2,5 kg. Tyto houby obsahují enzymy potřebné k trávení celulózy a ligninu a termit je požírá společně s potravou, kterou je díky tomu schopen strávit. Druhově závislý je význam tohoto pěstitelství. Další potravou je prakticky cokoli rostlinného původu od trávy přes dřevo až po trus býložravců. Všichni termiti jsou schopni trávit celulózu, což jim umožňují bičíkovci – brvitky – nebo symbiotické bakterie. Symbionti žijí ve střevech, v části zvané mikrobiální fermentační tank. Část symbiontů odchází z těla ve výkalech a jejich požíráním získávají mladí termiti své symbionty.\nStrava termitů je z výživného hlediska poměrně chudá a jednotvárná. Řada druhů má proto další druh mutualistických bakterií schopný fixovat vzdušný dusík pro syntézu chybějících živin.\n\nVývojově byli termiti nejprve dřevožraví a teprve později se přeorientovali na další rostlinnou potravu.\n\nNěkteré druhy termitů jsou škůdci dřeva a pro svou schopnost strávit prakticky cokoli mohou lidem působit značné škody. Z hlediska významu v ekosystému pomáhají zpracovat těžko zpracovatelné látky a jsou potravou některých vyšších živočichů. Celkově však lze konstatovat, že z hlediska ekosystému jsou termiti velmi prospěšní a například na savanách umožňuje jejich přítomnost růst mnoha druhů rostlin. Pro lidi jsou však známé převážně člověku škodící zástupci termitů.\n\n\n"}
{"id": "224792", "url": "https://cs.wikipedia.org/wiki?curid=224792", "title": "Bibiana", "text": "Bibiana\n\nBibiana je ženské křestní jméno latinského původu. Pochází ze slova \"vivius\" nebo \"vivus\" a vykládá se jako „plná života, čilá“. Jeho obdobou je jméno Vivian.\n\nPodle slovenského kalendáře má svátek 2. prosince.\n\n\n"}
{"id": "224795", "url": "https://cs.wikipedia.org/wiki?curid=224795", "title": "Hnězdno", "text": "Hnězdno\n\nHnězdno (polsky \"Gniezno\", německy \"Gnesen\") je jedno z nejstarších polských měst. První historické hlavní město Polska se rozkládá uprostřed jezer Jelonek, Świętokrzyskie a Winiary, patřících do \"Hnězdenské jezerní plošiny\" ve Velkopolsku (Velkopolské vojvodství). Je sídlem arcibiskupů hnězdenské diecéze, nejstarší církevní provincie Polska. Žije zde obyvatel. \n\nPodle legendy tři bratři Lech, Čech a Rus hledali místo, kde by se mohli usadit. Nalezli pahorek, na němž stál starý dub, na kterém seděl bílý orel. Lech se zde rozhodl usadit. Kolem dubu zbudoval svůj hrad, nazval ho Hnězdno podle orlího hnízda a bílého orla přijal za svůj znak. Zbývající bratři pak putovali dále, Čech na jih a Rus na východ.\n\nOd konce 8. století tu stálo obranné hradiště kmene Polanů na návrší Lecha. V polovině 10. století v době Měška I. bylo rozšířeno a stalo se hlavním městem polského státu. V Hnězdně byla roku 977 pochována přemyslovská kněžna Doubravka (manželka Měška I., českého původu) a roku 999 svatý Vojtěch po jeho mučednické smrti v Prusku v roce 997. V roce 1000 se u jeho hrobu sešel na své pouti německý císař Ota III. s polským knížetem Boleslavem I. Chrabrým – toto setkání je známo jako hnězdenský sjezd. Při této příležitosti zde bylo založeno arcibiskupství, jemuž byla podřízena další nově založená polská biskupství (Krakov, Vratislav a Kolobřeh). Prvním hnězdenským arcibiskupem byl Radim, nevlastní bratr svatého Vojtěcha.\n\nV roce 1025 se v Hnězdně konala korunovace Boleslava Chrabrého jako prvního polského krále. V roce 1039 dobyl město český kníže Břetislav I., který je přitom vypálil a katedrálu vyloupil. Ostatky sv. Vojtěcha, Radima a pěti svatých bratří nechal převézt do Prahy. Po tomto dobytí Hnězdna polský kníže Kazimír I. Obnovitel přenesl své sídlo do Krakova.\n\nHnězdno získalo městská práva v roce 1239. V roce 1300 se v hnězdenské katedrále uskutečnila korunovace Václava II. jako polského krále. Byla to poslední královská korunovace v Hnězdně, všechny další korunovace až do 18. století se již odehrávaly v Krakově. V roce 1331 bylo město obsazeno a zničeno křižáky. Další rozvoj zažilo město za krále Kazimíra III. Velikého. Roku 1419 získali hnězdenští arcibiskupové titul polského primase. Město bylo nadále významným centrem obchodu, řemesel a umění, ale následkem vpádů cizích vojsk, požárů a epidemií nemocí postupně ztrácelo svůj význam.\n\nRoku 1793 následkem dělení Polska připadlo Hnězdno Prusku. V roce 1918 bylo jedním z hlavních středisek velkopolského povstání a roku 1919 se stalo součástí obnoveného polského státu. V letech 1939–1945 bylo město okupováno hitlerovským Německem a v roce 1945 utrpělo těžké ztráty při dobývání Rudou armádou. V roce 1997 se zde uskutečnily velkolepé oslavy 1000 let od smrti svatého Vojtěcha za účasti papeže Jana Pavla II. a prezidentů 7 středoevropských zemí (Polska, Německa, Česka, Slovenska, Maďarska, Ukrajiny a Litvy). Podobné setkání se zde konalo i v roce 2000 jako připomínka 1000 let od hnězdenského sjezdu za účasti 5 prezidentů zemí střední Evropy.\n\nNejvýznamnější památkou je katedrála Nanebevzetí Panny Marie (původně z 11. století, ve 14. století obnovena goticky, barokní úpravy v 17. století). Uvnitř se nachází stříbrný relikviář – náhrobek svatého Vojtěcha ze 17. století a tzv. Hnězdenské dveře (románské z doby kolem roku 1175).\n\nVe městě je řada dalších starobylých kostelů: sv. Jiří (12. století), sv. Jana (14. stol.) s klášterem johanitů, sv. Trojice (15. stol.), františkánský (13. stol.), sv. Michala (15. stol.), sv. Vavřince (16. stol.), sv. Petra (17. stol.).\n\nHnězdno se nachází na tradiční Piastovské cestě, vedoucí z Poznaně přes Lednický ostrov, Hnězdno, Trzemeszno, Mogilno, Strzelno, Kruszwici, Inowrocław, Biskupin, Giecz – jedná se vesměs o historicky významná místa spojená s počátky polského státu. V Hnězdně začíná i jedna z větví poutnické cesty sv. Jakuba, která vede dále přes Poznaň, Hlohov (ve Slezsku) a Prahu do španělské Compostely.\n\nMěsto je v současnosti střediskem průmyslu potravinářského, textilního, obuvnického, elektrotechnického, strojírenského a stavebních hmot. Prochází jím také významné dopravní trasy: hlavní železniční trať ve směru Poznaň – Inowrocław, po které jezdí mj. rychlíky spojující Vratislav a Gdaňsk a vedlejší železnice do Jarocina; na lokálce ve směru Nakło nad Notecią je osobní doprava zastavena. Silnice č. 5/E261 spojuje město s Poznaní a Bydhoští.\n\n\n"}
{"id": "224797", "url": "https://cs.wikipedia.org/wiki?curid=224797", "title": "Praindoevropský jazyk", "text": "Praindoevropský jazyk\n\nPraindoevropština, protoindoevropština či indoevropština (zkratke \"ide.\" či \"PIE\") je lingvistická rekonstrukce společného předka indoevropských jazyků. Ze všech rekonstruovaných prajazyků je nejvíce prozkoumaným a pochopeným. Bádání v této oblasti počalo v 19. století a je založeno především na srovnávací metodě, protože neexistují žádné psané záznamy tohoto jazyka.\n\nExistence jednotné indoevropštiny bývá kladena do let 4500 př. n. l. až 2500 př. n. l., ale různé odhady se mohou lišit o stovky let. Podle převládající kurganové hypotézy ležela indoevropská pravlast ve stepích jižního Ruska, Ukrajiny a Kazachstánu. Na rekonstrukce praindoevropštiny lze získat určitý vhled do kultury a náboženství jejích mluvčích.\n\nRekonstruovaná, a tedy nedoložená slova se označují hvězdičkou, například \"*wódr̥\" „voda“ nebo \"*tréyes\" „tři“.\n\nZatímco většina světa používá označení indoevropský, indoevropština, německá lingvistika používá před tímto označením (\"Indoeuropäisches\") převážně označení indogermánština (\"Indogermanisches\"). Pojem má naznačit, že těmito jazyky se mluví od Indie (jazyky indické) po Irsko, respektive Island (jazyky germánské).\n\nSamotná praindoevropština se může dělit na \"praindoevropštinu ranou\" (česká zkratka \"RIE\") či indo-chetištinu, která označuje tento rekonstruovaný jazyk před oddělením anatolských jazyků kolem roku 3500 př. n. l., a na \"praindoevropštinu pozdní\" (česká zkratka \"PIE\", anglicky \"Mature Indo-European MIE\") Pozdní indoevropština existovala přibližně do roku 2500 př. n. l. a stala se předkem většiny indoevropských jazyků. Z té se vyvinuly hypotetické řecko-árjské jazyky zahrnující indoíránské jazyky, arménštinu, frýžštinu a řečtinu, dále pak nadpříklad balto-slovanské jazyky a blízce příbuzné italické a keltské jazyky. V minulosti se však spíše předpokládalo genetické rozdělení především mezi satemovými a kentumovými jazyky, ale tyto rozdíly jsou dnes považovány za sekundární.\n\nExistuje několik teorií týkajících se místa a času vzniku jazyka (anatolská hypotéza, stepní hypotéza mohylové a jámové kultury). Je jisté, že tento jazyk musel být rozdělen na dialekty. Většina vědců odhaduje, že mezi dobou, kdy existovala praindoevropština, a dobou, ze které pocházejí nejstarší dochované texty psané v nějakém indoevropském jazyce (19. stol. př. n. l., chetitské texty z Kaneše – dnešní vesnice Kültepe v Turecku ve střední Anatolii), uplynulo asi 1500 až 2500 let (menšinové odhady se mohou lišit až o 100 % na obě strany).\n\nJako místo vzniku praindoevropštiny se často uvádí Malá Asie, jižní Rusko nebo další místa v okolí Černého či Kaspického moře.\n\nPřestože nemáme žádný záznam praindoevropského jazyka, vědcům se podařilo rekonstruovat přibližnou podobu jazyka pomocí komparativní metody, např. *wódr̥ > \"voda\", *tréyes > \"tři\" (v mužském rodě), *tú > \"ty\" a další. Mnohá slova v moderních indoevropských jazycích se vyvinula ze slov praindoevropštiny pravidelnými hláskovými změnami (např. Grimmův zákon v germánských jazycích), existují však i výpůjčky z neindoevropských jazyků.\n\nPraindoevropština byla flektivní jazyk, k ohýbání slov docházelo jak pomocí přípon, tak změnami uvnitř kmene (introflexe). Měla 8 pádů (nominativ, genitiv, dativ, akuzativ, vokativ, ablativ, lokativ a instrumentál), rozlišovala tři rody podstatných jmen (mužský, ženský a střední) v čísle jednotném, dvojném a množném. Časování sloves bylo značně komplikované.\n\nNejznámějším pokusem o rekonstrukci hypotetické podoby praindoevropštiny je Schleicherova bajka.\n\nNostratická (z latinského \"noster\", náš, někdy také boreální) teorie, s níž přišel dánský lingvista Holger Pedersen (1903) a kterou dále rozpracovali („rehabilitovali“) Rusové Aharon Dolgopolsky a známější Vladislav M. Illič-Svityč (1934–1966, v posmrtně vydaném díle \"Opyt sravnenia nostratičeskich jazykov\", 1971), který bývá jako autor nostratické teorie často uváděn, předpokládá existenci nostratické jazykové rodiny, která by byla prarodinou (velekmenem) šesti jazykových prarodin: indoevropské, semitohamitské, kartvelské (jihokavkazské), uralské, altajské a drávidské. Tato teorie dosud nebyla přesvědčivě doložena, a tudíž není ani všeobecně přijímána. V české lingvistice ji přijímali např. Arnošt Lamprecht, František Kopečný nebo Vladimír Skalička, naopak „velmi zdrženlivě“ se k ní stavěl Adolf Erhart.\n\n\n\n"}
{"id": "224806", "url": "https://cs.wikipedia.org/wiki?curid=224806", "title": "Hanička", "text": "Hanička\n\nHanička může být:\n"}
{"id": "224813", "url": "https://cs.wikipedia.org/wiki?curid=224813", "title": "Střečkovití", "text": "Střečkovití\n\nStřečkovití (lidově střečci) jsou čeledí dvoukřídlého hmyzu, jehož larvy žijí parazitickým způsobem života. Jde o velké mouchy podobnė včele. Jejich larvy prodělávají vývoj v podkoží, nosních dutinách a hltanu přežvýkavců, případně koní, hlodavců a zajícovců nebo v trávicím ústrojí lichokopytníků. Zatímco larvy střečků vyvolávají onemocnění zvířat (střečkovitost), dospělé mouchy jsou neškodné, mají zakrnělé ústní ústrojí, které jim dovoluje jen sání rostlinných šťáv; brzy hynou.\n\nDospělí jedinci jsou mohutné mouchy o velikosti mezi 11–16 mm. Tělo mají pokryté hustými chloupky. Jednotlivé druhy se liší odlišným zbarvením chloupků na hrudi a zadečku a dále velikostí. Rovněž nohy jsou silně ochlupené. Na zadečku mají samičky teleskopicky vysunovatelné kladélko.\n\nDospělé a oplozené samičky střečků \"Hypoderma bovis\" nalétávají na pasoucí se zvířata za teplých a slunných dnů od května do srpna. Samičky si sedají na srst zvířat a kladou vajíčka 400–800 na spodní části těla (břicho, nohy a slabiny). Skot je vysoce citlivý na vysokou frekvenci zvuku \"H. bovis\", plaší se a prchá, mluvíme o tzv. střečkování. Přitom střečci zpravidla trvale pronásledují plašící se kusy. Z vajíček lpějících pevně na srsti se během 3–5 dnů líhnou larvy I. instaru. Pomocí ústních háčků a enzymů pronikají larvy pod kůži a postupně migrují podkožím dorsálním směrem (k páteři). Migrace larev I. instaru trvá 5–7 měsíců. Mohou vnikat i do páteřního kanálu, kde se usazují přes zimu. Koncem zimy a začátkem jara se larvy dostávají z páteřního kanálu do podkoží v oblasti hřbetu a bederní krajiny, kde dozrávají a vytvářejí typické tzv. střečkové boule. Larvy se zde dvakrát svlékají až do larev III. instaru, které dosahují velikosti až 30 mm. Vyzrálé larvy III. instaru pomocí enzymů narušují kůži, aktivně opouštějí hostitele a vypadávají na zem, kde ihned kuklí na půdě. Po 40–60 dnech se z kukel na půdě líhnou dospělé mouchy, které mají zakrnělé ústní ústrojí, ale stále mohou sát tekutiny, spíše však tráví zásoby získané během larválního vývoje. Ihned se v teplých dnech shromažďují a páří se. Celý vývoj trvá tedy jeden rok. U druhu \"H.lineatum\" přečkávají larvy zimu v jícnu hostitele. \"H. diana\" a \"H. acteon\" migrují do páteře zcela výjimečně. Larvy jsou v podkoží na hřbetu.\n\nDospělé mouchy jsou zavalitého těla o velikosti 10–17 mm a jsou pokryté jemnými hustými chloupky, které jim dávají podobu čmeláků. Jednoduché a složené oči jsou vyvinuty. Kladélko samiček je krátké a nevysunovatelné. Samičky nekladou vajíčka nýbrž již živé larvy. Všechna stádia larev mají ústní háčky a navíc na zadních článcích mají trny, které slouží k pevné fixaci na sliznici a brání jejich vyfrkání hostitelem. Oplozené samičky nalétávají na ovce či zvěř za teplých, slunných dnů na vyvýšených místech od května do června. Samičky se přiblíží k nozdrám hostitele a za letu vystřikuje kladélkem shluky larev (30–40 larev) v kapce do nozder nebo do okolí. Larvy I. instaru (velikost 1 mm) se ihned pomocí háčků a trnů migrují do nosních dutin hostitele, kde se usazují a přečkávají zimu. Koncem zimy a začátkem jara se postupně přeměňují na larvy II. a III. instaru a zvětšují svou velikost. Larvy se mohou dostat do bočních nosních dutin, hltanu a hlavových dutin a poškodit i obaly mozkové. Larvy se živí hlenem, který je produkován podrážděnou sliznicí. Na jaře jsou zralé larvy III. instaru vyfrkovány a vykašlány ven, kde se ihned kuklí na půdě. Po 3 týdnech až 2 měsících se líhnou dospělé mouchy.\n\n\n\n- všechny druhy rodu \"Gasterophilus\" parazitují u koňovitých\n"}
{"id": "224814", "url": "https://cs.wikipedia.org/wiki?curid=224814", "title": "Kaustika", "text": "Kaustika\n\nKaustika je optický jev.\n\nKaustika je obálka světelných paprsků odražených nebo zlomených nějakou zakřivenou plochou nebo předmětem. Slovo kaustika také označuje obraz této obálky paprsků na jiném povrchu.\n\nBěžným příkladem kaustiky je sklenice s vodou, na kterou svítí slunce. Sklenice vrhá stín a zároveň vytváří zakřivenou oblast velice jasného světla.\n\nVětšina moderních programů pro 3D grafiky a renderovacích systémů běžně pracuje s kaustikou. Některé z nich podporují i objemovou kaustiku.\n"}
{"id": "224817", "url": "https://cs.wikipedia.org/wiki?curid=224817", "title": "Střečkovitost", "text": "Střečkovitost\n\nStřečkovitost je parazitární onemocnění zvířat způsobené larvami much – čeledi střečkovitých, lidově zvaných střečci, patřících mezi dvoukřídlý hmyz. Onemocnění patří mezi pravé myiáze. Střečkovitost se týká především spárkaté zvěře, ovcí, skotu, koní, ale též hlodavců a zajícovců. Zatímco onemocnění vyvolávají larvy, dospělé mouchy jsou neškodné, mají zakrnělé ústní ústrojí, které jim dovoluje jen sání rostlinných šťáv, a brzy hynou.<br>\nPodle lokalizace larev střečků v hostiteli se rozlišuje střečkovitost na:\n"}
{"id": "224818", "url": "https://cs.wikipedia.org/wiki?curid=224818", "title": "Jiří Strejc", "text": "Jiří Strejc\n\nJiří Strejc (17. dubna 1932 Praha – 8. prosince 2010 Praha) byl hudební skladatel, varhaník, pedagog, sbormistr, dirigent působící v Hradci Králové. \n\nV letech 1946–48 studoval na Městské hudební škole v Praze. V hudebním vzdělání pokračoval na Státní konzervatoři v Praze (1948–53). Varhany studoval u Miroslava Kampelsheimera a skladbu u Otto Alberta Tichého. V letech 1957–2001 působil jako ředitel kůru a varhaník katedrály sv. Ducha v Hradci Králové. Paralelně s funkcí chor-regenta pracoval v továrně na klavíry Petrof Hradec Králové a jako korepetitor Klicperova divadla Hradec Králové. Pedagogicky působil na LŠU a na biskupském gymnáziu Bohuslava Balbína v Hradci Králové. V roce 1965 založil komorní soubor \"Cantores Artis Antiquae\", který vedl do roku 1985.\n\n\n\n\n\n"}
{"id": "224822", "url": "https://cs.wikipedia.org/wiki?curid=224822", "title": "Tabula rasa", "text": "Tabula rasa\n\nTabula rasa znamená původně oškrabanou a uhlazenou voskovou psací tabulku, jaké užívali staří Římané. Výraz se užívá jako metafora ve stejném významu jako české „\"nepopsaný list\"“: znamená médium, na něž se dá psát, na němž však (zatím) není nic napsáno.\n\nLidskou duši přirovnával k nepopsané tabuli už Platón, podobná metafora se najde v Aristotelově pojednání \"O duši\", u stoiků a ve scholastice. Tomáš Akvinský cituje Aristotela, podle něhož je duše zprvu „jako čistá tabulka, na níž není nic napsáno“. Na druhé straně byli všichni tito myslitelé přesvědčeni, že člověk je předem vybaven jistými myšlenkovými či duševními schopnostmi, o nichž si těžko představit, že by je mohl získat teprve zkušeností - například schopnost spojovat vjemy jednotlivých smyslů do smysluplného celku, který teprve zkušenost umožňuje.\n\nV polemice proti racionalismu použil výraz tabula rasa i anglický filosof John Locke (1632 – 1704) pro výklad své empiristické epistemologie, podle níž se všechny pojmy, znalosti, vědomosti, mravní zásady atd. získávají v průběhu života, a to výhradně zkušeností. Mysl právě narozeného dítěte je \"tabula rasa\", do které se teprve postupem času vkládají pocity, zkušenosti, dojmy, morální zásady atd.\n\nProti tomuto názoru se postavil Immanuel Kant a ve své \"Kritice čistého rozumu\" ukázal, že aby člověk vůbec mohl získat nějakou zkušenost, musí už mít některé základní pojmy, které Kant nazývá \"apriorní\". Aby se člověk vyznal v tom, co vnímá, potřebuje apriorní rámec prostoru a času, v němž teprve může získávat nějaké smysluplné zkušenosti. Tak každá smyslová zkušenost nutně předpokládá pojem a určitou orientaci v prostoru, kdežto pojem času vyžaduje každá zkušenost vůbec. Dokonce i logické věty pracují s časem: tzv. zákon vyloučeného třetího říká, že nemůže platit \"současně\" A i non-A.\n\nSpor mezi zastánci empirismu a „vrozených idejí“ trvá dodnes, a to na mnoha frontách. Zajímavým způsobem do něho zasáhla např. genetika, podle níž je duševní život člověka silně ovlivněn zděděnými vlastnostmi. Pokusy s jednovaječnými dvojčaty také naznačují, že člověk není „tabula rasa“, nýbrž že je od narození nějak specificky vybaven. Podle významného amerického lingvisty N. Chomského je každý člověk od narození vybaven zvláštním mozkovým aparátem (\"Language acquisition device\", LAD) pro vybudování řeči, zejména gramatiky.\n\nZajímavou studií se stal pokus Michaela Meaney, který prokazuje, že matky \"programují genom\" a zásadně tak ovlivňují vývoj mláděte.\n\n\n\n"}
{"id": "224825", "url": "https://cs.wikipedia.org/wiki?curid=224825", "title": "Mazací guma", "text": "Mazací guma\n\nMazací guma (\"též: mazací pryž\") je kaučuková guma používající se převážně k mazání tužkou psaných poznámek. Mohou se jí mazat také pastelky.\n\nExistují i mazací pera (např. značky Pilot), která mají na konci umístěnou gumu (v některých případech může být i na víčku), kterou jde pero vymazat.\n\nMazací guma byla vynalezena 15. dubna 1770 Angličanem Josephem Priestleyem, jenž tehdy objevil, že kaučuková guma dovážená z Jižní Ameriky může být použita k mazání tužkou psaných poznámek. Mazací guma je vyráběna v mnoha různých barvách a tvarech, jež mohou mít i rozdílné vlastnosti (měkké, tvrdé a polohrubé).\n\nDne 30. března 1858 si nechal Američan Hyman Lipman patentovat gumu připevněnou na druhém konci tužky. Tím de facto donutil spotřebitele ke koupi mazací gumy, i když ji nepotřebovali.\n"}
{"id": "224831", "url": "https://cs.wikipedia.org/wiki?curid=224831", "title": "Spoušť (kniha)", "text": "Spoušť (kniha)\n\nSpoušť (\"\") je sci-fi román z roku 1999. Autory jsou Arthur C. Clarke a Michael P. Kube-McDowell. Kniha se zabývá sociálním dopadem způsobeným náhlým velkým technologickým pokrokem.\n\nDěj se odehrává v blízké budoucnosti v 21. století a je rozdělen do třech částí + prolog.\n\nDoktor Karl Brohier shání nadějné mladé vědce, aby jim umožnil společně pracovat v moderně vybaveném výzkumném kampus. Sponzorem celého projektu Aron Goldstein a jedním z oslovených se stane také Jeffrey Alan Horton.\n\nJeffrey Horton pracuje společně s doktorem Gordonem Greenem a doktorkou Leigh Thayerovou na projektu zabývající se stimulovanou emisí gravitonů. Cílem bylo vytvořit analogii laseru pro gravitaci. Ale při jednom z testů dojde k nehodě, při které explodují všechny služební zbraně bezpečnostní služby v areálu Terabyte Laboratories. Hortonův tým se začne této události věnovat a brzy zjistí, že všechny výbušniny založené na nitrátech v poli přístroje okamžitě explodují. Protože nikdo netuší, komu by měli o vynálezu říct, obrátí se Goldstein na svého přítele senátora Grovera Wilmana, zastánce celosvětového odzbrojení. Wilman poradí Goldsteinovi a Brohierovi, že nejlepší postup bude co nejdříve o objevu informovat prezidenta. Prezident vše přijme nejprve s nedůvěrou, ale nakonec se rozhodne projekt podpořit. Mezitím však Gordon a Lee vyvezou zařízení a použijí ho k obraně rodiny Lee před pouličním gangem. Goldstein se o tom ale dozví a poskytne proto zařízení ke zkoumání americké armádě. Jako pojistku předá Brohier Gordonovi veškerou dokumentaci a řekne mu, že pokud se do roka nedostane zařízení na veřejnost a nebude používáno k mírovým účelům, má všechny informace uveřejnit na síti. Je zahájena výroba přístrojů a jejich testování armádou a rozmisťování v důležitých vládních budovách. Poprvé je přístroj veřejně použit při odminování polí v Kambodži a je maskován jako Harmonické protiminové vozidlo. Pravá podstata přístroje samozřejmě vyzrazena není. Goldstein však prozradí vedlejší plán a proto nechá Brohier Gordona rozeslat kopie technických informací po síti. Většinu se sice podaří zachytit, ale ne všechny a proto se prezident Mark Breland rozhodne o projektu informovat veřejnost. Zařízení dostane název Štít život a je zřízena i speciální jednotka, která s ním pracuje. Zprvu je informace širokou veřejností přijata dobře a přístroje se začnou instalovat na důležitá místa v zemi. Ale časem se ukáže, že existují i stinné stránky. Bomby už nepotřebují rozbušku, stačí když se dostanou do pole přístroje. A násilníci přestanou používat pouze střelné zbraně.\n\nZačne se formovat velká skupina odpůrců v jejichž čele stojí Národní asociace střelců. Jako argument používají druhý dodatek, který dává právo každému z občanů vlastnit zbraň. Doktor Horton nejprve přístroj brání v různých diskuzích a přednáškách, ale nakonec neunese tlak, který na něj vyvíjejí média a odejde od projektu. Lidé začnou být se Štítem života nespokojení, bojí se ho a dojde k hromadnému odpojování. Mezitím se však podaří Brohierovi pochopit princip fungování přístroje. Společně s doktorem Samem Benningtonem-Hastingsem sestrojí vylepšení Štítu života, díky kterému už výbušniny v poli přístroje nevybuchují, ale pouze se znehodnotí. Vylepšení se začne úspěšně šířit a lide opět získávají ztracenou důvěru. Odpůrcům Štítu života se podaří úspěšný atentát na senátora Grovera Wilmana a doktora Hortona unese Lidová armáda pravé spravedlnosti. Mezitím co je Horton v zajetí, zemře Brohier na nemoc, která ho sužovala už několik týdnů. Vůdce Lidové armády chce, aby Horton našel kód, který má být ukryt v obvodech Štítu života a umožňovat okamžitou deaktivaci. Myslí si, že je to plán americké vlády na odzbrojení amerického lidu a nastolení diktatury. Horton jeho požadavky však splnit nemůže, protože žádný tajný kód neexistuje. Když už je Horton v bezprostředním ohrožení života, napadne tábor Lidové armády speciální jednotka a doktora Hortona osvobodí. Štíty života se šíří a zdá se, že lidstvo čeká lepší budoucnost bez válek a terorismu.\n\nAsi o dvacet let později provádí doktor Jordan Kilmer v Terabyte Laboratories pokusy s H-vlnami. Snaží se vyvinout přístroj, který by dokázal odstranit po použití chemické zbraně jedy z těl živých organismů. Při pokusech však většina pokusných objektů umírá. Jednoho večera však zavolá Kilmer doktor Hortona k sobě do laboratoře. Předvede mu demonstraci, při které zemře jedno morče z deseti. Horton si myslí, že bylo jediné infikované, ale Kilmer mu řekne, že místo aby do přístroje vložil vzorek některého jedu, použil DNA morčete, které zemřelo. Z toho vyplyne, že přístroj se dá zaměřit na jakýkoli živý organismus a s dostatkem specifických rysů genetické informace umožní uživateli zničit jakéhokoli jedince. A tak stojí před Hortonem velice obtížné rozhodnutí.\n\n"}
{"id": "224833", "url": "https://cs.wikipedia.org/wiki?curid=224833", "title": "Bénédictine", "text": "Bénédictine\n\nBénédictine je francouzský bylinný likér s jantarovou barvou a sladkou aromatickou chutí, jenž se řadí mezi nejstarší likéry na světě. Vytvořil jej roku 1510 benátský benediktinský mnich Bernardo Vincelli, který tehdy žil v Normandii v opatství Fécamp. Likér se vyrábí ze 27 speciálně vybraných bylin. Obsahuje 40 % alkoholu.\n\n"}
{"id": "224834", "url": "https://cs.wikipedia.org/wiki?curid=224834", "title": "Městec", "text": "Městec\n\nNázev Městec má více sídel:\na vyskytuje se v názvech obcí:\n"}
{"id": "224836", "url": "https://cs.wikipedia.org/wiki?curid=224836", "title": "Merovejci", "text": "Merovejci\n\nMerovejci byli franský královský rod. Sehráli výjimečnou úlohu pro dějiny evropského Západu, představují spojnici mezi barbarským germánským světem, pozdní antikou a raně středověkou latinskou kulturou. Dynastie Merovejců panovala nad franskou říší celkem 263 let, přičemž jen 72 roků stál v jejím čele pouze jediný král. Název získali podle Merovecha, polomytického otce kmenového krále Childericha (zemřel roku 482), který vládl v království kolem Tournai a byl spojencem římského vojevůdce Aegidia (zemřel roku 464) v bojích proti Vizigótům. V roce 1653 byl odkryt Childerichův bohatě vybavený hrob, obsahoval kromě byzantských mincí purpurový brokátový plášť a další atributy vládce – železné kopí, různé druhy mečů aj.).\n\nChlodvík I. – žil v letech 466 až 511 a je považován za zakladatele Franské říše. Byl synem krále Childericha I. a vnukem polomytického Merovecha. Na rozdíl od svého otce, který byl spojencem Římanů proti postupu Vizigótů, zaútočil s mladými bojovníky sálských Franků na poslední římské panství v Galii, které se po pádu západořímské říše změnilo v osobní království Syagria, syna římského vojenského velitele Aegidia. V roce 486 nebo 487 zvítězil mladý Chlodvík s vybranými bojovníky nad Syagriem a vyhnal ho. Nedošlo však k masovému kmenovému stěhování. Díky Chlodvíkovi vznikl základ nového typu státu. Asi v roce 498 došlo k přijetí křesťanství katolického ritu z rukou arcibiskupa remešského Remigia. Církev již dříve zprostředkovala sňatek Chlodvíka s katolickou princeznou Chrodechildou. Chlodvík měl první příznivé kontakty s ostrogótským králem Theodorichem I. Velikým. Chlodvík navázal spojenectví s říší východořímskou a obdržel titul konzula. V roce 507 s byzantským loďstvem zaútočil na říši Vizigótů a porazil krále Alaricha II. v bitvě u Vouillé. Dobyl Toulouse s vizigótským pokladem a posunul hranici své říše od Loiry do Akvitánie, nepodařilo se mu však probít ke Středozemnímu moři. V jiných válkách připojil ke své říši území Franků na dolním Rýně a Alsasko. Svou říši rozdělil mezi své čtyři syny: Theuderich I. získal germánský severovýchod (Remeš), Chlodomer románský střed (Orléans), Childebert I. severozápad (Paříž) a Chlothar I. převážně území sálských Franků (Soissons). Říše byla rozdělena podle salského práva.\n\nTheuderich I. – král od roku 511, byl nejstarším synem krále Chlodvíka. Narodil se Chlodvíkově milence, stal se králem v Metách. Theuderich I. byl nejschopnější z franských vládců své doby, organizoval zpočátku franské výboje. V roce 531 zničil říši Durynků, porazil kmen Sasů, roku 532 válčil s Góty. Podřídil si Alamany, uhájil své území proti spiknutí barbarů. Rozšířil zájem Franské říše o Itálii, zahájil nepřátelství proti Justiniánovi I.. Jeho syn a spoluvládce v Metách Theudebert (zemřel roku 548) dobytím Provence zajistil říši přístup k Středozemnímu moři. Při tažení na východ se zasnoubil v Panonii s dcerou krále Langobardů.\n\nChlothar I. – král od roku 511, byl nejmladší ze čtyř údělných králů, synů krále Chlodvíka. Stal se králem v Soissons, účastnil se válek s Burgundy, Alamany a Durynky. Roku 534 dobyl spolu s bratrem Childebertem I. království Burgundů, kde obdržel oblast Valence. Chlothar I. osobně zavraždil nezletilé syny svého bratra Chlodomera. Chlothar I. porazil v roce 555 až 556 Sasy a Durynky, protože nechtěli odvádět tribut do říše. Válčil dále v Hispánii. Od roku 558 se stal samovládcem v celé Franské říši. Franská říše byla znovu rozdělena mezi jeho čtyři syny.\n\nKrál Theuderich I. rozšířil zájmy říše Franků do střední Evropy, Itálie a opět se odklonil od Byzance. V dalších dvou generacích vlády Merovejců zesílily domácí boje, které byly nakonec podbarveny bojem mezi královnami Brunhildou a Fredegundou. To vedlo k podlomení autority šlechty. Zároveň se konsolidovala na území franské říše tří dílčí království: Austrasie (Mety), Neustrie (Paříž) a Burgundsko (Lyon). Roku 613 byla obnovena státní jednota za podpory majordomů (hlavní ministři králů a předáci šlechty).\n\nChlothar II. – král od roku 584, syn Chilpericha I. a Fredegundy. S čtyřměsíčním Chlotharem II. po zavraždění otce vstoupila Fredegunda do Paříže, kde získala ochranu synova strýce Guntrama. Nakonec obdržel malé panství kolem Seiny v Neustrii. Na trůn byl povolán proti královně Brunhildě šlechtou a majordomy z Austrásie. Roku 613 porazil Brunichildu a nechal jí zabít. Na říšském sněmu v Paříži roku 614 se zavázal zavést úřad majordoma ve všech třech hlavních částech franské říše (Austrásie, Neustrie, Burgundsko) a potvrdil základní majetkové výsady šlechty (Edictum Chlotharii – respektování pozemkového majetku, hrabata musí pocházet z místní šlechty). Částečného uznání svých nároků dosáhla i církev (volba biskupů vedle králova jmenování).\n\nDagobert I. – narodil se asi roku 608, zemřel asi roku 638 nebo 639, syn Chlothara II. Od roku 623 byl dílčím králem v Austrásii. Ve spojení s majordomy z rodu Pipinovců, kteří ho vychovávali, posiloval samostatnost země na centrální moci. Po otcově smrti se Dagobert I. stal roku 629 vrchním vládcem franské říše, přesídlil do románské Neustrie a zbavil austrásijské majordomy (předky Karlovců) moci a úřadů. Dagobert I. úspěšně bojoval na západě s Bretonci a Basky. Roku 632 ovládl území zemřelého bratra Chariberta II. (Toulouse, Septimánie). Dagobert I. roku 631 uspořádal válečnou výpravu Franků, Bavorů a Langobardů proti Sámově říši, ale jeho vojsko bylo poraženo po neúspěšném obléhání Vogastisburku. Dagobert I. byl poražen také v Durynsku a Sasku. Přistoupil na nové dělení říše mezi nezletilé syny, tím podlomil autoritu dynastie Merovejců. Dagobert I. se stal zakladatelem kláštera v Saint-Denis.\n\nChilderich III. – poslední panovník z dynastie Merovejců, vládl v letech 743 až 751. Po něm začíná v roce 751 vládnout Karlovec Pipin III.\n\n\n\n"}
{"id": "224841", "url": "https://cs.wikipedia.org/wiki?curid=224841", "title": "Danelaw", "text": "Danelaw\n\nDanelaw (také \"Danelagh\", dánsky \"Danelagen\", ve staré angličtině \"Dena lagu\") je název té anglosaského části ostrova Velké Británie, kde bylo tzv. „dánské právo nadřazeno tradičnímu anglosaskému“, tím se rozumí anglosaské území pod nadvládou norsko-dánských dobyvatelů podřízené Dánskému království. Rozsah této oblasti odpovídá přibližně dnešní severní a východní Anglii. Jeho počátky sahají do vikinské expanze v 8. století. Termín je také používán k označení souhrnu práv dohodnutých mezi anglosaským králem Wessexu Alfrédem Velikým (anglicky \"Alfred the Great\") a dánským vůdcem Guthrumem. V roce 886 byly smlouvou určeny hranice jejich království a vztahy mezi Anglosasy a seveřany (Dány a Nory).\n\nDánské právo platilo v Northumbrii a Východní Anglii, a v hrabstvích Leicester, Nottingham, Derby, Stamford a Lincoln. Paradoxní je, že prosperita území Danelaw, zejména v Yorku, lákala nové vikinské nájezdníky k loupeživým výpravám. Konflikt mezi Wessexem a Mercií oslabil sílu této kultury a vedl k jejímu podřízení Eduardu Staršímu (\"Edward the Elder\"). Oblast Danelaw se tak stala součástí anglického království a již nadále nebyla dánskou provincií.\n\nÚzemí Danelaw zabíralo zhruba oblast severně od linie Londýn – Chester, mimo části Northumbrie východně od pohoří Pennines.\n\nPro Danelaw bylo obzvláště důležitých pět opevněných měst: Leicester, Lincoln, Stamford a Derby v Dánské Mercii, zhruba ohraničující dnešní oblast East Midlands.\n\n\nPřibližně od roku 800 byly vlny dánských útoků na britské pobřeží následovány úspěšnými dánskými osadníky. Dánští nájezdníci se poprvé začali v Anglii usazovat v roce 865, kdy bratři Halfdan Ragnarsson a Ivar the Boneless přezimovali ve Východní Anglii. Brzy se přesunuli na sever a v roce 867 obsadili Northumbrii a její hlavní město, York. Dánové poté dosadili na trůn Northumbrie loutkového krále, Angličana Ecgberta.\n\nWessexský král Æthelred a jeho bratr Alfred zareagovali na dánskou invazi a poslali proti nim armádu k Nottinghamu. Nepodařilo se jim však přinutit Dány opustit pevnost. Král Burged z Mercie nakonec vyjednal s Ivarem mír, ponechal jim Nottingham výměnou za bezpečnost zbytku Mercie.\n\nDánové pod vedením Ivara pokračovali ve své invazi a v roce 870 dobyli Východní Anglii porážkou krále Edmunda u Hoxne. Tentokrát však byli odraženi s těžkými ztrátami. Dne 7. ledna 871 Æthelred a Alfréd porazili Dány u Ashdown. Dánové ustoupili k Basingu (v Hampshire), kde Æthelred zaútočil a byl tentokrát poražen. Ivar navázal na toto vítězství dalším v březnu u Meretum (nyní Marton, Wiltshire).\n\nBrzy poté, 23. dubna 871, král Æthelred zemřel a po něm nastoupil jako král Wessexu Alfréd. Jeho armáda však byla slabá a byl nucen platit Ivarovi daň za zachování míru. Mezitím se Dánové obrátili na sever a zaútočili na Mercii tažením, které trvalo až do roku 874. Během tohoto tažení zemřel jak dánský vojevůdce Ivar, tak i mercijský Burgred. Ivar byl nahrazen Guthrumem Starým (Guthrum the Old), který dokončil tažení proti Mercii. Dánové tak během deseti let získali kontrolu nad Východní Anglií, Northumbrií a Mercií, pouze Wessex se ubránil.\n\nMír mezi Dány a Wessexem byl ujednán v roce 876 poté, co Dánové obsadili pevnost Wareham a Exeter. Alfréd je oblehl a Dánové se byli nuceni vzdát, jelikož jejich posily se ztratily v bouřce. O dva roky později podnikl Guthrum překvapivý útok proti Alfrédovi, který přezimoval v Chippenhamu ve Wiltshire. Dánská armáda vpadla Alfrédovi do týlu, byl však zázračně zachráněn, když byli útočníci poraženi slabými anglosaskými jednotkami u Countisbury Hill. Alfréd se poté musel nějakou dobu skrývat, až na jaře roku 878 shromáždil armádu a zaútočil na Guthruma v Ethandunu. Dánové byli poraženi a ustoupili do Chippenhamu, kde je Alfréd oblehl a přinutil je se vzdát. Jako součást mírových podmínek přinutil Alfréd Guthruma nechat se pokřtít.\n\nMír trval až do roku 884, kdy Guthrum opět zaútočil na Wessex. Byl poražen a nucen s Alfrédem uzavřít mírovou smlouvu. Smlouva vymezila hranice Danelaw a umožnila dánskou samosprávu oblasti. Smlouva znamenala upevnění Alfrédovi moci a společně s Guthrumovou konverzí ke křesťanství indikovala změnu poměru sil.\n\nDůvody pro imigrační vlny jsou široké a jsou spojeny s politickou situací ve Skandinávii. Navíc imigranti přicházeli v době, kdy Vikingové také upevňovali své pozice na Hebridách, Orknejích, Faerských ostrovech, Islandu, v Rusku, Bělorusku a na Ukrajině.\n\nSkandinávie se nikdy nevzdala svých nároků na anglické území. V letech 1016 až 1035 bylo celé anglické království pod vládou Knuta Velikého (Canute the Great) jako část dánské severské říše. V roce 1066 dva vikinští rivalové vedl invazi do Anglie. Haraldu Hardradovi se podařilo vyplenit York, ale v bitvě u Stamford Bridge byl poražen a zabit. Druhý z nich, Vilém Dobyvatel (William the Conqueror) a jeho Normané, zvítězili nad anglosaskou armádou v bitvě u Hastingsu a podřídili si území Anglie. Dánské právo se však v legislativě objevovalo ještě ve 12. století.\n\nVliv skandinávského osídlení může stále pozorovat v severní Anglii a oblasti East Midlands, především v místních jménech. Názvy končící na „by“ nebo „thorp“ vznikly právě v tomto období.\n\nStará angličtina byla také obohacena starou norštinou. V dnešní angličtině se jedná například o samotné slovo „law“ (právo), ale také o osobní zájmena v 3. osobě plurálu (they, them, their). Některá norská slova stále přežívají v nářečích severovýchodní Anglie.\n"}
{"id": "224850", "url": "https://cs.wikipedia.org/wiki?curid=224850", "title": "Egon Karter", "text": "Egon Karter\n\nEgon Karter (* 18. října 1911 Moravská Ostrava – 17. listopadu 2006 Basilej, Švýcarsko) byl česko-švýcarský herec, operní zpěvák (tenor), divadelní podnikatel, zakladatel basilejského divadla Komedie. \n\nEgon Karter se narodil v roce 1911 v Moravské Ostravě Josefovi a Heleně, rozené Kuppermanové. Studoval na německém gymnáziu v Moravské Ostravě. Lásku k divadlu si vypěstoval velice brzy, utekl kvůli němu dokonce zprvu z domova. \n\nV roce 1928 hrál v Opavě, dále u šumavského kočovného divadla v Karlových Varech, Jablonci, Františkových Lázních, Ústí nad Labem, Mariánských Lázních, Praze, Brně a Bratislavě. Od roku 1933 hrál v Meranu, Bolzanu, Vídni, v Belgii, Turecku, Řecku, Švýcarsku, Itálii a nakonec se usadil v Holandsku.\n\nPůsobil takřka ve všech tehdy hraných operetách, dostával role i v operách. Objevil se na jevišti s tehdejšími hvězdami německy mluvícího divadla Alexandrem Moissim, Richardem Tauberem, Leo Slezakem, Albertem Bassermannem, Fritzem Kortnerem, Alfredem Piccaverem, Verou Schwarzovou, Gittou Alparovou nebo Ernstem Marischkou. Přátelil se s Franzem Lehárem a po válce s Heinzem Rühmannem a Friedrichem Dürrenmattem. Jak s politováním konstatuje ve svém životopise, k filmu se v rozhodujícím období své kariéry, tedy v polovině třicátých let ve svém tehdejším působišti Vídni, nedostal kvůli neárijskému původu. Zahrál si jen jednou ve vedlejší roli filmu \"Das Geheimnis der Mondscheinsonate\" (\"Tajemství měsíční sonáty\").\n\nV roce 1937 odešel do Holandska, kde se poprvé oženil a založil tam židovské divadlo. Když se kolem něj po okupaci Holandska začal svírat kruh, uprchl před nacisty v roce 1942 s falešnými doklady přes Belgii, okupovanou a neobsazenou Francii do Švýcarska. Nepostihl ho osud mnohých uprchlíků do této země, nebyl vykázán a vydán pronásledovatelům. Směl zůstat v internaci, která byla zpočátku vězeňského charakteru, ale časem se poměry uvolnily a od roku 1943 směl hrát v divadle v Solothurnu. Tam se také seznámil se svou budoucí manželkou, herečkou z Curychu Charlottou Senderovou, a setkal se s českým divadelníkem v exilu, hercem a dramatikem Petrem Lotarem, s nímž spolupracoval i později.\n\nPo válce trvale zakotvil v Basileji. Roku 1950 založil svoje divadlo Komödie, které se později stalo součástí Městského divadla. Současně vedl divadelní nakladatelství Reiss-Verlag, v němž mj. vydával hry Friedricha Dürrenmatta a Františka Langera. Svůj život popsal vtipně a ironicky, tedy způsobem sobě vlastním, v memoárech \"Das Leben - eine Komödie: Odyssee eines Komödianten\" \nčesky pouze vybrané kapitoly z autobiografie Egona Kartera - v Divadelních novinách 1-6/2009, překlad Pavel Chabr\n\n\n"}
{"id": "224851", "url": "https://cs.wikipedia.org/wiki?curid=224851", "title": "Birgit", "text": "Birgit\n\nBirgit je ženské křestní jméno keltského původu. Vykládá se jako \"silná,mocná\". Další variantou jména jsou Birgita nebo Berit.\n\nPodle českého kalendáře má svátek 21. října.\n\n"}
{"id": "224854", "url": "https://cs.wikipedia.org/wiki?curid=224854", "title": "Bivoj (jméno)", "text": "Bivoj (jméno)\n\nBivoj je mužské křestní jméno českého původu. Souvisí se slovesem \"bíti\" a vykládá se jako „pobij vojsko, bojovník“. Poprvé se toto jméno objevuje až v Kronice české Václava Hájka z Libočan. Ve staročeštině existovalo podobné jméno Sbyvoj.\n\nPodle českého kalendáře má svátek 13. října.\n\n\n"}
{"id": "224864", "url": "https://cs.wikipedia.org/wiki?curid=224864", "title": "Gailtalské Alpy", "text": "Gailtalské Alpy\n\nGailtalské Alpy se rozkládají na území Korutan a Východního Tyrolska tvoří několik od sebe velmi odlišných pohoří. Zatímco převážná část pohoří, která je umístěná ve východních dvou třetinách je složená z dost nenápadných hor (\"s nějakými výjimkami\"), západní část - Lienzer Dolomiten dohání tento nedostatek dramatu. Základním stavebním kamenem je dolomit a vápenec. Celé území je tvořeno úzkým pásem horských hřebenů mezi řekami Dráva (\"sever\") a Gail (\"jih\"). Nejvyšším vrcholem je Grosse Sandspitze (2772) v celku Lienzener Dolomiten. Rozloha celé oblasti Gailtaler Alpen je 1300 km².\n\nNejvyšší a patrně i nejvyhledávanější skupinou hor jsou Lienzské Dolomity, vápencové pohoří v blízkosti hlavního města Východního Tyrolska - Lienzu. Toto pohoří proslulo ve světě především pořádáním dnes již prestižního outdorového závodu Dolomitenmann. Zde také najdeme nejvyšší vrchol masivu - Grosse Sandspitze (\"Velká Písečná špice\"). Na tento divoce rozeklaný skalnatý masiv navazuje dále na východ o něco nižší skupina hor - Reisskofelkette (\"Reisskofel\"). V blízkosti jednoho z nejčistších jezer v Evropě - Weissensee leží malá horská skupina Weissensee Berge s nejvyšším vrcholem Latschur. Ještě dále na východ se tyčí v těsné blízkosti většího města Villach tzv. Villacher Berge (\"Dobratsch, rovněž přístupný po vysokohorské silnici\")\n\n\n\nLidé v údolí Drávy mezi Lienzskými Dolomity a skupinou Villacher Alpe se od pradávna živili výrobou olova. Dnes je hlavním zdrojem obživy turismus. Mezi hlavní turistická centra patří : jezero Weissensee s několika kempy a sportovním vyžitím. Jezero je téměř 100 metrů hluboké a má fjordovitý tvar. Druhé významné jezero je Pressegger See na východ od města Hermagor (hlavní město údolí Gailtal). Jezero je zapuštěno ve velké slatině a dříve bývalo až 6 krát větší. Postupně se ale ztrácí v bahně a porostu. Je to také místo pro náboženská shromáždění. Poblíž jezera je celá řada hotelů. Dalším turistickým magnetem je město Lienz, samotné Lienzské Dolomity, vrchol Dobratsch kde téměř až na vrchol vede silnice. Na samotném vrcholu pak stojí vysílač a chata Walter Haus. Gailtalské Alpy jsou ale také oblíbené u lyžařů. Zejména pak sjezdovky a lanovky v oblasti vrcholu Goldeck (\"2139\"), ležícího nad městem Spittal a.d. Drau.\n\n\n"}
{"id": "224865", "url": "https://cs.wikipedia.org/wiki?curid=224865", "title": "František Dřížďal", "text": "František Dřížďal\n\nFrantišek Dřížďal (* 8. srpna 1978 v Sokolově) je bývalý český fotbalový obránce. Jednalo se o rychlého a pracovitého hráče, který nastupoval především na pravém kraji obrany a často vybíhal do útoku. Výborný hlavičkář s nadprůměrným výskokem.\n\nV létě 2017 se stal místopředsedou ve fotbalovém klubu FC Slavia Karlovy Vary (dřívější 1. FC Karlovy Vary).\n\nV osmi letech začal hrát fotbal za Spartak Horní Slavkov, odkud v zimě 2010 odešel do třetiligového týmu TJ Karlovy Vary-Dvory. Poté působil rok v německém FC Maxhütte-Haidhof a od léta 2004 v Baníku Sokolov. Ze Sokolova si jej v roce 2007 vytáhla Slavia Praha.\n\nV sezoně 2007/08 získal se Slavií mistrovský titul, zahrál si také Ligu mistrů UEFA 2007/08 a Pohár UEFA. Z podzimní části sezony 2008/09 ho vyřadila operace Achillovy šlachy, kterou musel podstoupit na konci předchozí sezony. V sezoně 2008/09 získal se Slavií další mistrovský titul. V létě 2009 Slavia oznámila, že s jeho službami nadále nepočítá a může si hledat jiné angažmá, načež přestoupil do Brna.\n\nOd zimy 2011 hrál opět za Sokolov. V létě 2016 odešel do divizního týmu 1. FC Karlovy Vary.\nPo sezóně 2016/17 ukončil aktivní kariéru. Poslední zápas odehrál v červenci 2017 v přípravě za Karlovy Vary proti AC Sparta Praha (prohra 0:6).\n\n"}
{"id": "224866", "url": "https://cs.wikipedia.org/wiki?curid=224866", "title": "Boňov", "text": "Boňov\n\nBoňov (s předložkou 2. pád \"do Boňova\", 6. pád \"v Boňově\") je vesnice, místní část Jaroměřic nad Rokytnou, památkově chráněná jako vesnická památková zóna. Ve vesnici žije obyvatel. \n\nDne 17. listopadu 2018 byla u vesnice odpůrci úložiště jaderného odpadu vysazena lípa.\n\nZastavěné území místní části Boňov je od zastavěného území místní části Jaroměřic nad Rokytnou vzdáleno 2,8 km. Obě části města spojuje silnice II/401. Tato silnice Boňovem prochází a směřuje k severovýchodu k Lipníku a Dolním Vilémovicím. Silnice III/4015 spojuje Boňov s Ratibořicemi a Štěpánovicemi. Nadmořská výška Boňova se pohybuje mezi 460–475 m n. m. a stoupá směrem k severovýchodu.\n\nBoňov má vlastní požární rybníček napájený bezejmenným potůčkem. Na jih od Boňova protéká potok Ostrý. Ten vytéká z Ostrého rybníka. Zdrojem jeho vod i vod dalšího přítoku potoka Ostrého přitékajícího ze severu je zalesněný vrch Na Skalném (557 m n. m.). Ostrý potok dál směřuje k Jaroměřicím a cestou napájí i rybníky Vlčák a Troubský (lidově „Troubák“).\n\nV Boňově je doloženo osídlení mladší doby kamenné. Nalezeny byly kamenné broušené nástroje, především sekery a mlaty. Dále jsou zastoupeny fragmenty lineární keramiky i moravské malované keramiky. Při silnici II/401 bylo objeveno sídliště lidu kultury zvoncovitých pohárů. Žili zde i staří Slované, a to v místech, kde stávala zaniklá ves Pokleky (dnešní trať „Proklaty“).\n\nBoňov se poprvé zmiňuje v listině z 25. ledna 1361. Tehdy jej bítovští Lichtenburkové prodali žďárskému klášteru. Od poloviny 15. století se s Boňovem nakládalo jako se součástí jaroměřického panství. Od roku 1562 Boňov nalézáme v ratibořickém panství.\n\nV roce 1944 se v nedaleké hájence Na Ostrých ukrývali parašutisti z výsadku skupiny Spelter. Gestapo následně nechalo popravit tři občany Boňova.\n\nBoňov byl elektrifikován v roce 1930 Západomoravskými elektrárnami (ZME). Jednotné zemědělské družstvo bylo zřízeno roce 1957.\n\n\n\n\n"}
{"id": "224869", "url": "https://cs.wikipedia.org/wiki?curid=224869", "title": "Tadeusz Piskor", "text": "Tadeusz Piskor\n\nTadeusz Ludwik Piskor (1. února 1889 – 22. března 1951 Londýn) byl polský generál za druhé světové války. \n\nV srpnu 1914 vstoupil do Polských legií. V roce 1919 byl náčelníkem štábu v 2. pěší divizi. Od roku 1923 byl brigádním generálem. Poté velel v letech 1925 až 1926 28. pěší divizi ve Varšavě. V letech 1929 až 1931 byl náčelníkem hlavního štábu. Během německé invaze do Polska velel Armádě Lublin. Padl do německého zajetí. Po propuštění v roce 1945 emigroval do Velké Británie. Zemřel v Londýně v roce 1951.\n\n\n"}
{"id": "224870", "url": "https://cs.wikipedia.org/wiki?curid=224870", "title": "Special Purpose Dexterous Manipulator", "text": "Special Purpose Dexterous Manipulator\n\nSpecial Purpose Dexterous Manipulator (SPDM) (\"Obratný manipulátor pro speciální účely\") je dvouramenný robot telemanipulátor, který je součástí mobilního servisního systému (\"\") na Mezinárodní vesmírné stanici.\n\nRozšiřuje funkci tohoto systému a umožňuje vykonávat činnosti jinak vyžadující vycházky kosmonautů mimo stanici. Podle plánu se vydal ke stanici při letu raketoplánu STS-123 11. března 2008. SPDM je kanadským příspěvkem k výstavbě Mezinárodní vesmírné stanice. Byl pojmenován Dextre (obratný, zručný), což vystihuje jeho povahu. Je znám i pod názvem \"Kanadská ruka\".\n\nHlavní uplatnění najde SPDM při přemisťování zařízení, jako jsou například baterie vážící kolem 100 kg.\n\nMontáž byla provedena postupně posádkou Endeavour při misi STS-123 v týdnu po 12. březnu 2008. Při montáži byly zjištěny částečně nefunkční klouby. Oprava byla ponechána na další mise.\n\n"}
{"id": "224871", "url": "https://cs.wikipedia.org/wiki?curid=224871", "title": "Blahomil", "text": "Blahomil\n\nBlahomil je mužské křestní jméno slovanského původu. Vykládá se jako „milující blaho“.\n\nPodle českého kalendáře má svátek 30. dubna.\n\n"}
{"id": "224872", "url": "https://cs.wikipedia.org/wiki?curid=224872", "title": "Blahomír", "text": "Blahomír\n\nBlahomír je mužské křestní jméno slovanského původu. Vykládá se jako „blahý mír, blahý svět“.\n\nPodle českého kalendáře má svátek 30. dubna.\n\n"}
{"id": "224873", "url": "https://cs.wikipedia.org/wiki?curid=224873", "title": "Austro-Daimler", "text": "Austro-Daimler\n\nAustro-Daimler byla rakouská automobilka, dceřiná společnost německé firmy Daimler-Motoren-Gesellschaft, která působila ve Vídeňském Novém Městě. \n\nKomanditní společnost \"Österreichische Daimler Motoren Commanditgesellschaft Bierenz Fischer u. Co\" byla založena 11. srpna 1899 se základním kapitálem 200 000 guldenů. Šlo o dceřinou pobočku Daimlerových závodů v Cannstattu u Stuttgartu. Zakladateli byli Eduard Bierenz – přítel Gottlieba Daimlera – a Eduard Fischer, majitel slévárny. Z mateřské do dceřiné firmy přešlo také několik kvalifikovaných pracovníků. V té době v rakouské továrně pracovalo 70 až 80 lidí.\n\n14. května 1900byl v továrně vyroben první automobil, čtyřmístný vůz s dvouválcovým motorem o výkonu čtyři koňské síly. Brzy následovala produkce motorů pro nákladní automobily, autobusy a kolejová vozidla, později se vyráběly i lodní a letecké motory.\n\nSyn Gottlieba Daimlera Paul vstoupil do společnosti v roce 1902 jako zástupce mateřské firmy a převzal vedení po technické stránce; Eduard Bierenz firmu opustil a od 27. června 1902 nesla název \"Österreichische Daimler Motoren Commanditgesellschaft\".\n\nV roce 1905 v továrně vznikl první obrněný automobil. Vůz měl jako první na světě pohon všech kol, postaven byl ve spolupráci s Hptm. Robertem Wolfem, motor měl objem 4,4 litru a výkon 35 koní. Paul Daimler odešel z továrny do nově postaveného závodu v Untertürkheimu, kde ve funkci nahradil Wilhelma Maybacha. Daimlerovým následovníkem se stal následující rok Ferdinand Porsche (to zprostředkoval generální konzul Emil Jellinek). V tomto roce došlo také ke změně formy a názvu na \"Österreichische Daimler Motoren Gesellschaft\", společnost zaměstnávala 430 pracovníků. O rok později vyrábělo už 700 až 800 zaměstnanců mimo leteckých motorů (například i pro Zeppelinovy vzducholodě) i závodní vozy podle Porscheho návrhů. Motorem Austro-Daimler později osadil svůj stroj Blériot XI, zakoupený od Louise Blériota i český letec Jan Kašpar.\n\nRok 1909 byl ve znamení příprav oddělení rakouské části od mateřské firmy. Od následujícího roku se rakouský Daimler změnil na akciovou společnost (\"Oesterreichische Daimler-Motoren-Aktiengesellschaft\"). Na závodech pruského prince Jindřicha (Prinz-Heinrich-Fahrt) obsadily speciálně pro tento účel konstruované vozy Daimler první tři místa. Ferdinand Porsche, který se podílel na jejich vývoji v závodě zvítězil. Novým firemním logem se stala obdoba dvouhlavého rakouského orla, s nápisy \"AUSTRO\" nad hlavami a \"DAIMLER\" na hrudi. \n\nNěmecký mateřský koncern Daimler v roce 1912 odprodal firmě zbývající akcie a od této doby se společnosti staly konkurenty. V roce 1913 následovalo spojení s českou firmou Škoda, se kterou Austro-Daimler už delší dobu spolupracoval, zejména v oblasti vývoje přepravních prostředků pro děla. Začátkem první světové války měl Austro-Daimler okolo 900 zaměstnanců; v jejím průběhu se počet zvýšil na 4 500, výroba však byla zcela podřízena válečným potřebám rakouskouherské armády. \n\nKe konci války v roce 1918 se Austro-Daimler potýkal s velkým zadlužením, po válce i s vysokou inflací a tím i stále se zdražujícími surovinami. Podíl ve Škodě byl tedy prodán Vídeňské kreditní bance. \n\nV letech 1919 až 1925 zde pracoval konstruktér Willibald Gatter a také zde podal dva své rakouské patenty. \n\nPlnění mírové smlouvy ze Saint-Germain vedlo k zničení už vyrobených leteckých motorů a továrna opět mohla vyrábět jen civilní motorová vozidla. \n\nKrátce po válce zde byl postaven lehký závodní vůz Sascha, který vznikl na popud závodníka hraběte Saši Kolowrata. O sestrojení vozu požádal hlavního konstruktéra firmy, svého přítele Ferdinanda Porsche. Automobil o váze pouhých 598 kg odstartoval poprvé 2. dubna 1922 na závodě Targa Florio na Sicílii. Na prvních dvou příčkách v kategorii sériových vozů do 1100 cm³ se umístili jezdci s vozy typu Sascha, Fritz Kuhn (8:19:48) a Lambert Pöcher (8:20:37).\n\nOd roku 1923 začala firma spolupracovat s továrnou Puch ve Štýrském Hradci. Firmu v tomto roce opustil po neshodách o dalším vývoji vozů i firmy hlavní konstruktér Ferdinand Porsche.\n\nV roce 1928 vyústila spolupráce ve fúzi obou podniků pod novým názvem \"Austro Daimler Puchwerke Aktiengesellschaft\". Dva roky nato začal Austro-Daimler spolupracovat s továrnou Steyr AG. K 30. červnu 1934 byla výroba v továrně ve Vídeňském Novém Městě ukončena a přesunuta do Steyru a Štýrského Hradce. 12. října 1934 následovalo sloučení do společné firmy \"Steyr Daimler Puch AG\" a výroba osobních automobilů byla ukončena. Od této doby se produkce soustředila pouze na vojenská a kolejová vozidla. \n\n\n\n"}
{"id": "224875", "url": "https://cs.wikipedia.org/wiki?curid=224875", "title": "Tempera", "text": "Tempera\n\nTempera (původně italský výraz: \"Al Tempera\") je malířská technika, pro niž jsou charakteristické krycí rychleschnoucí nelesklé barvy s nesplývavými tóny, jejichž ředidlem je ve vodě rozpustná emulze (směs oleje a vody) – zejména v minulosti byla používána tzv. \"vaječná tempera\".\n\nDnes jsou pigmenty pojeny emulzí s emulgačním činitelem jako je klíh, kasein, vejce a vosk.\n\nTempera byla oblíbená ve středověké malbě nástěnné a deskové do 15. století.\n\nV 15. století si Jan van Eyck přizpůsobil tradiční středověkou temperu a vytvořil techniku, kterou přejala nizozemská malba 15. a 16. století: na křídový podklad nanášel \"temperovou\" \"podmalbu\" a obraz dokončoval barevnými lazurami spojenými fermeží, jimiž dosahoval hloubky tónů a lesku barvy.\n\nOlejová tempera byla přechodným stupněm k olejomalbě. V olejové malbě je tempera používána k podmalbě nebo malbě detailů.\nZejména v minulosti byla požívána tzv. \"vaječná tempera\".\nDnes jsou pigmenty pojeny emulzí s emulgačním činitelem jako je klíh, kasein a vosk.\n\nZasychají rychle a po zaschnutí jsou spíše matné a nepříliš světlostálé. Zasychání lze regulovat přísadami. Po zaschnutí barva lehce změní sytost.\nTempera je ředitelná vodou. Od akrylových barev se tempera liší možností znovurozmytí po zaschnutí.\n\nTempera dovoluje jemnou kresbu, její nevýhodou je rychlé schnutí a proměna tónu po zaschnutí.\n\nBarvy se míchají na plastových nebo dřevěných paletách. Můžeme s nimi malovat štětcem či použít špachtli, hustou barvou nebo v barevných vrstvách, popřípadě kombinovat s olejovými barvami. Jako podklad se používá papír i dřevo.\n\nZacházení s temperovými barvami se podobá akrylovým barvám a konzistencí jsou blízké kvašovým barvám.\n\n\nTemperové barvy se dají koupit v tubách nebo kalíšcích.\n\n\n"}
{"id": "224878", "url": "https://cs.wikipedia.org/wiki?curid=224878", "title": "Bohuchval", "text": "Bohuchval\n\nBohuchval je mužské křestní jméno slovanského původu. Stejný význam má německé jméno \"Gottdank\". Vykládá se jako „bohu chvála“ nebo „boha chválící“.\n\nPodle českého kalendáře má svátek 22. srpna.\n\n\n"}
{"id": "224880", "url": "https://cs.wikipedia.org/wiki?curid=224880", "title": "The D.O.C.", "text": "The D.O.C.\n\nTracy Lynn Curry (* 10. června 1968 Houston, Texas), známější jako The D.O.C. je americký raper. Dříve spolupracoval se skupinou N.W.A. Krátce po debutu s albem \"No One Can Do It Better\" v roce 1989 měl vážnou autonehodu, která měla za následek poškození jeho hlasivek. Spolupracoval také na albech Dr. Dre \"The Chronic\" a Snoop Dogga \"Doggystyle\".\n\n"}
{"id": "224881", "url": "https://cs.wikipedia.org/wiki?curid=224881", "title": "Bohuš", "text": "Bohuš\n\nBohuš je mužské křestní jméno českého původu. Vzniklo jako domácí varianta jmen začínajících na \"Boh-\" (Bohumil, Bohumír, Bohuslav). Další variantou jména je Bohun.\n\nPodle českého kalendáře má svátek 22. srpna.\n\nBohušek, Bohoušek\n\n\n"}
{"id": "224883", "url": "https://cs.wikipedia.org/wiki?curid=224883", "title": "Lazura", "text": "Lazura\n\nLazura je tenká vrstva barvy, vytvořená nanášením vrstev poloprůhledné barvy na předchozí barevné vrstvy (nikoli podklad). \nMalířská technika, při které lazura vzniká, se nazývá lazurování. Používá se hlavně při malbě temperovými a olejovými barvami, a to od pozdního středověku, kdy byly poloprůhledné barvy objeveny. Uvádí se, že postup objevil a rozvinul Jan van Eyck, který temperovou podmalbu dokončoval barevnými lazurami pojenými fermeží. Zejména renesanční obrazy (Tizian) se vyznačují velkým počtem podmaleb a lazurních vrstev. Vasari jich uvádí u některých mistrů 30-40. \n\nSpodní vrstva skrz lazuru prosvítá a vytváří tak nové odstíny, které se často plynule mění. Lom a zpětný odraz světelných paprsků zvyšuje hloubku, svítivost a intenzitu barvy a v horní vrstvě malbu tónově sceluje.\n\nPozději se tato technika velmi rozšířila i v akvarelové a akrylové malbě. Při pokládání lazury musí být spodní barevná vrstva suchá, aby se barvy nemíchaly fyzicky, ale pouze opticky. Umožňuje tak užít barvy rozdílného chemického složení, aniž by docházelo k jejich nežádoucí vzájemné reakci. Platí také pravidlo, že pro svrchní lazurové vrstvy musí barva obsahovat více oleje než spodní vrstvy, aby při schnutí nepraskala. Opakem lazurní malby je malba „alla prima“, tedy jednou vrstvou.\n\nSklovitou barevnou lazurou, která se vypaluje v peci, se zdobí také keramika a další ozdobné předměty z různých materiálů. \n\nLazura na dřevo je často barevný průhledný olejovitý nátěr, který chrání dřevo před hmyzem či plísněmi, které by dřevo mohly poškodit. Neposkytuje však 100% ochranu, používají se další nátěry, které zaručují ochranu větší.\n\n\n\n"}
{"id": "224885", "url": "https://cs.wikipedia.org/wiki?curid=224885", "title": "Valér", "text": "Valér\n\nValér (z franc. \"valeur\" – „hodnota“) může být:\n\n"}
{"id": "224886", "url": "https://cs.wikipedia.org/wiki?curid=224886", "title": "Bojan", "text": "Bojan\n\nBojan je mužské křestní jméno slovanského původu. Vykládá se jako „obávaný“ nebo jako původem domácká podoba k dnes už neužívaným jménům \"Bojislav\", \"Bojeslav\", které lze vyložit jako „proslavený v boji“.\nExistuje i ve formě Boyan, jak se z cyrilice přepisuje do některých jazyků.\n\nPodle českého kalendáře má svátek 5. září.\n\n\n"}
{"id": "224888", "url": "https://cs.wikipedia.org/wiki?curid=224888", "title": "Reinmar von Zweter", "text": "Reinmar von Zweter\n\nReinmar von Zweter (cca 1200 – po 1248) byl prvním básníkem, o kterém bezpečně víme, že vstoupil do služeb českého krále. Během svého života vytvořil přes 330 básní, které byly převážně náboženského, politického či moralizujícího charakteru. \n\nJako mnozí ostatní opěvoval Reinmar různé mecenáše právě podle toho, na jakém dvoře právě působil. V polovině 30. let 12. století byl jeho mecenášem císař Fridrich II. Štaufský. Snad právě díky vlivu královny Kunhuty se později Reinmar od rakouského dvora Babenberků dostal na kratší dobu i k českému královskému dvoru. O králi Václavovi I. se zmiňuje ve dvou básních (č. 149 a 150), ale na pražském dvoře vytvořil asi ještě dalších sedm básní. Jeho pobyt na dvoře českého krále je nejčastěji kladen do let 1237 – 1241.\n"}
